{
    "Article-name": "קצת דבש",
    "Article-text": "\r\nהחורף גוֹוע, מותיר אחריו על המדרכות ערימות שלג קפוא וקרח שחור. השמש כבר מזדחלת לפעמים מעל העיר, גולשת בשמיים זגוגיים.\r\nהווילונות כאן מוגפים תמיד, פרט לחרך צר. קרני השמש גולשות אל החדר בנקודה אחת. היא אומרת שככה קל יותר לתפוס אותן.\r\nיש לה במיטה ראי, קטן כזה של בחורות שבוחנות בו את קצה אפן.\r\nהיא מחזיקה אותו ביד לעתים קרובות ובשמחה. לפעמים הוא נופל לה מתחת לכרית או הולך לאיבוד בין השמיכות, לא משנה, איכשהו אנחנו תמיד חופרים ושולפים אותו החוצה.\r\nאמא לא מסתכלת על עצמה. בכלל, זה לא שאי פעם היתה אופנתית מדי, היא גם לא התגנדרה סתם, היא לא בוחנת ולומדת את הקניונים שבפניה, מה פתאום. בעזרת הראי היא צדה חתיכות שמש, בהנחה שאלה קרני האור האחרונות שתִראה.\r\nאף שמי יודע מה יהיה. אבל על זה לא דיברנו יותר מדי.\r\nבשנתיים האחרונות היא התרגלה לשהות במיטה. לפני כן היינו אפילו יוצאים להליכות, לקצב טיפופו האיטי של ההליכון… אפילו עד הוולטבה, נגיד… בשמים התרוצצו שחפים, היו צבעים בכל מקום, היו רעש והמולה ואנשים.\r\nאבל בערך לפני חצי שנה ההליכה לשירותים נעשתה המסע ההרפתקני ביותר שלה. היא מתארת לי את מסעותיה באֶסֶמֶסים, יש לה סלולארי של זקנים שקשור לה בחוט מתחת לבית השחי, כמו אשפת חיצים עמוסה שתלויה על גב של אינדיאני. אם בזמן המסע בְּג'ונגל הדירה היא עוצרת למנוחה הכרחית, או אפילו נופלת, היא שולחת חץ.\r\nשידה, היא מודיעה… אני עוזב הכול בהזדמנות הראשונה ויוצא אליה, תופס אותה, סוחב אותה למיטה או לשירותים, מה שהיא רוצה באותו רגע. \"שידה\". יש לנו עוד סיסמאות מהסוג הזה.\r\nומה איתך, אימא?\r\nאתה זוכר איך זה מפחיד, כשאתה ילד, ואתה צריך לעבור בלילה במסדרון? ההורים לא בבית או שהם יושנים ואתה מרגיש חרדה ואתה מפחד, אבל בסוף אתה עושה את זה.\r\nהיא מחייכת, או שהיא מנסה לחייך. פשוט כמה ניצחונות קטנים, היא מוסיפה.\r\nאל תסנוורי אותי…\r\nהיא בדיוק צדה קרן שמש וזרקה לי אותה בעיניים.\r\nמיד היא מניחה את הראי. היא בשום אופן לא רוצה לענות אותי. תמיד אהבנו זה את זה. טוב, כל ערב, או כמעט כל ערב, לפני שהייתי בן שש עשרה וסוף סוף התחפפתי, היא היתה הפוכה לגמרי. וכשהיא לא הייתה הפוכה אז היה לה האנגאובר, שזה עוד יותר גרוע. אבל בסביבות גיל חמישים – תודה לאל! – היא הפסיקה לשתות לחלוטין. היא התחילה ללכת לכנסיות, וכל יום היא פתחה וגמרה בתפילה. בסופו של דבר היא הרי גדלה בבית יתומים דתי. אבא שלה, סבא שלי, מת במלחמה. אימא שלה \"נידתה אותה\", ככה היא אומרת. כך שלמסדר הבתולות האנגליות היה תפקיד גדול בחינוכה. לפני שהקומוניסטים מעכו אותן. כשהיתה צעירה, מתודלקת מהבקבוק, היתה עושה צחוק לעתים קרובות מהשם של מסדר האחיות. היא לא חסכה ממני סיפורים משעשעים מבית היתומות. למרבה הצער לא ידעתי להעריך את זה בצעירותי. לא היה שום דבר מאולץ בחזרה שלה לדת. החיים שלה נהיו שלווים יותר. באמת יותר טוב להתפלל בבוקר מלהרביץ כוסית אחרי כוסית. ולא רק זה. אחרי שחזרה בתשובה היא לא ניסתה לכפות עלי כלום, היא לא התחילה לנופף מולי בספר תנ\"ך ולהרצות לי אחרי ששתיתי. מכנסיות האבן היא הביאה בעיקר סיפורים על אודות הטמפלרים, ההוספיטלרים… פראג מלאה בכאלה… ונהניתי מזה.\r\nהנה דבש בשבילך, אמא. מהגליל.\r\nאמרתי את זה בכזאת נונשלנטיות… הכרזתי על הרכישה באגביות גמורה, בחצי פה, כאילו כלום. אבל הייתי גאה, בטח. כי איזה עוד בן מביא לאמו הגוססת דבש מארצו של ישוע?\r\nחוץ מזה, בכל מה שקשור לקניות… סלים, אוכל, שתיה, מוצרי היגיינה, בידור, את כל זה סחבתי אליה, ואני עדיין סוחב, בקשר לזה אין מה לעשות. קצת אחרי שסידרנו מה שנקרא שירותים סוציאליים, תפסתי את אימא מורידה בשירותים את כל האוכל שהם הביאו, או מציעה אותו לציפורים. גם לרחוץ אותה או לסדר את המיטה שלה, את אותו קן עצום, מפלצתי, מלא ספרים, מגזינים, פירורים, תרופות וכל מיני בלגאנים אחרים שלפעמים כבר קשה לזהות, גם את זה אסור למישהו זר לעשות. ובתי חולים? היא שונאת אותם. את זה כבר ניסינו פעם.\r\nמפריעים לי שמה האנשים האחרים, אתה מבין?\r\nרק שבוע לא הייתי כאן. אמא בשום אופן לא נראית לי מלוכלכת, אבל היא שוכבת כל הזמן בין אותן שמיכות, נו… נטפל בזה עוד רגע.\r\nהיום השארתי בכניסה את הסל עם הקניות הרגילות. הבאתי לאמא למיטה רק כלי קטן של דבש ישראלי. צנצנת טרה-קוטה מסוגננת, חתומה בשעווה.\r\nהנה הדבש הזה מישראל, אמא, כמו שרצית! הנחתי את הכלי על השולחן לצד המיטה. הוא חרק קצת.\r\nהוא באמת מהגליל? וזה כתוב שם? ולמה זה בא בכזאת אריזה לתיירים?\r\nכתוב פה… גליל! אבל בעברית, זה הגיוני!\r\nברור… אבל אני בכלל לא מתפלאת שהספרים שלך יוצאים בעברית, בכלל לא. אלה שמה חייבים שיהיה להם הכל! הספרים של אבא שלי יצאו רק בגרמנית, פולנית, הונגרית… וככה, זהו. רק בסביבה פה. עכשיו בטח יותר קל לתרגם, לא? עם כל המכשירים שיש.\r\nכן, עכשיו זה קל. זה ממש לא עניין גדול.\r\nיש בכלל עוד איזה ארץ ששם לא מפרסמים אותך?\r\nברוסיה.\r\nאה! אבל זה מובן מאליו, זה ברור הרי. שמה אפילו אל תנסה לדחוף את עצמך. והבאת מארץ הקודש משהו גם בשביל לולֵק ובולֵק?\r\nככה אמא קוראת לבנים שלי. אלה שמות מאיזו סדרה פולנית.\r\nמודלים של מטוסי קרב, קלצ'ניקובים-רובי-מים, חולצות עם כיתוב, תאנים ועוד כל מיני דברים. הילדים היו בעננים.\r\nחולצות עם כתובות בעברית? השתגעת? הרי יכניסו להם שמה מכות…\r\nאימא ממשיכה לדמיין את הפנימייה כמיתקן מלא פרחחים כמו בתקופה שאחרי המלחמה, נגיד. הזיכרונות שלה כנראה חריפים עוד יותר לעת זקנה. אבל התאומים שלי נמצאים במקום מודרני לחלוטין, הכי טוב שיכול להיות.\r\nאמא, בחייך, אנחנו כבר לא בשנות החמישים. את רוצה לטעום את הדבש? ומה שלומך בכלל, איך הסתדרת?\r\nהסתדרתי טוב. לא הייתי לבד אפילו רגע. הוא איתי כל הזמן. ואנחנו מדברים.\r\nעם מי את מדברת?\r\nעם ישוע מושיענו וקוננו.\r\nבאמת, אמא. זה רק בראש שלך.\r\nנו אז מה? אפילו אם כן, הוא מדבר יפה.\r\nאת טועמת את הדבש או לא? ומה הוא אומר לך?\r\nהדברים הרגילים ככה. שאני כאילו לא צריכה לפחד. ושאני צריכה להתכונן לדרך… טוב, זה נשמע רציני, כמו בסרט… אבל הוא גם מסביר לי למה הכול קורה.\r\nמה זה הכול?\r\nככה, החיים והמוות. לא ידעתי שהוא יודע גם את זה.\r\nאני חושב שכשהיא תמות אשרוף את הדירה הזאת. בסדר, אני לא אעשה את זה – אבל הייתי רוצה. בימי התנ\"ך, זאת אומרת בין אנשים נורמלים… אף אחד לא היה מתפלא על זה – שאני רוצה שכל הדברים האלה מסביב, המיטה, הספרים שלה והתמונות, השמיכות, הכריות, הסירים שכבר מזמן לא משתמשים בהם, המחבתות… העציצים היבשים, כל הדברים האלה של הזקנים, כל הכלים והעזרים, הכול ספוג בריח הדירה החמצמץ, עטוף בו כמו בציפית… באמת שהייתי רוצה שכל זה ייעלם. כשכבר לא תהיה כאן, הדירה הזאת תיפול עלי כעול מפלצתי. אני לא רוצה את זה. אנעל אותה ואתחפף. אשמור לעצמי רק את הראי הזעיר שלה, אפשר להכניס אותו לכיס, זה כלום.\r\nאמא! ולמה הכול קורה?\r\nהוא אומר שזאת בדיוק השאלה. ושעוד נגלה הכול. עם הזמן. זאת אומרת, כשכבר לא יהיה זמן, כן? נגלה הכול בהדרגה, נו!\r\nאהה.\r\nאני פותח את הצנצנת ושנינו מנשנשים. הבאתי שתי כפיות מהמטבח. הן דביקות, אבל זה לא חשוב. זה לא משנה בכלל. אני אשטוף את הכלים אחר כך.\r\nהיא זוקפת את ראשה ואני מכניס לה בין שיניה את קצה כפית הדבש. היא מוצצת, וראשה שוב צונח על הכרית. היא מתענגת על הדבש בשלווה.\r\nנראה לי שהיא שקעה לאיזה מקום בשבוע שלא הייתי כאן. למקום עמוק עוד יותר. היא נעלמת. פניה כבר באמת דומים לשלד. ומתי בפעם האחרונה חפפתי לה את השיער? היא באמת נראית עלובה כל כך? או שאני פשוט כבר לא רגיל, אחרי שבוע? אני חושב שכשמישהו עומד למות, מוטב כבר להיות איתו כל הזמן. ככה אתה לא מזדעזע מיד מכל שינוי.\r\nהיא אומרת: הממ, אבל הדבש הזה די רגיל בסך הכל!\r\nבעצם כן, אני מסכים. הפעם האחרונה שאכלתי דבש הרי היתה לפני, לא יודע, עשר, חמש עשרה שנה.\r\nאני מציע להסיט את הווילונות. תיכף אביב! אני אומר.\r\nתשאיר ככה!\r\nאני ניגש אל החלון ופתאום שומע את זה. הרעש שמשמיע הראי כשהוא מחליק לה מהיד, מקפץ על הרצפה ומתרסק למחטים קטנות, לרסיסים זערוריים ממש.\r\nנו, עכשיו באמת הצלחתי!\r\nזה בסדר, אני אנקה את זה. אני מטאטא בנעל רסיסים אל מתחת למיטה, אטפל  בזה מתישהו.\r\nתן לי שוב לטעום, קוראת אמא לעוד טיפה של דבש.\r\nאז גם אני אוכל. אבל לא הרבה. אף פעם לא הייתי טיפוס של מתוקים.\r\nמה אכלתְ פה כל הזמן הזה?\r\nאוי, מה זה חשוב בכלל. קרקרים ודברים כאלה שהבאת. זה היה טעים.\r\nבכל זאת מסתובב לי הראש ממה שאני שומע פה. שישו מדבר אליה. אז אני שואל שוב, בתקיפות.\r\nאמא! ומה הוא עוד אומר לך?\r\nוהנה, זה הרי לא ייאמן! אמא קורנת ממש. היא מחייכת עכשיו חיוך מטופש, אי אפשר לתאר את זה, חיוך כמעט קוקטי מתפשט על הפנים הזקנות, ההרוסות. היא אפילו מסמיקה עכשיו. כמו ילדונת!\r\nטוב, לא הכול אני יכולה… לגלות, היא אומרת בקושי. אבל הוא אומר לי גם דברים יפים!\r\nכמו מה?\r\nנו, כל מיני דברים על שנינו. דברים כאלה… מאוד מאוד נעימים.\r\nמה, עלי כאילו?\r\nמה פתאום! תעשה לי טובה, היא מתחפרת במיטה. רק עלי ועליו הוא מדבר. אבל באמת, אני אשמור את זה לעצמי, כן?\r\nברור! שאספר לך משהו על ארץ הקודש? כן, הבנים בסדר גמור, הם מוסרים ד\"ש והם ישלחו תמונות. את צריכה משהו?\r\nלא. אולי אחר כך.\r\nאני יושב על הכיסא, אמא שוכבת במיטה. אנחנו מסתכלים זה על זה. אין כאן איש מלבדנו, אני חושב שאין, ואיש אינו מדבר, אולי רק בראש שלה. אנחנו פשוט כאן. ושורר שקט. אבל אנחנו מחכים. כן, אנחנו מחכים לתשובה. עוד מעט יהיה אביב. אולי מצבה של אמא ישתפר, אולי היא תהיה בסדר? כן, היא בהחלט תהיה בסדר. זה ברור.\r\nהווילונות כאן מוגפים תמיד, פרט לחרך צר. קרני השמש גולשות אל החדר בנקודה אחת. היא אומרת שככה קל יותר לתפוס אותן.\r\nיש לה במיטה ראי, קטן כזה של בחורות שבוחנות בו את קצה אפן.\r\nהיא מחזיקה אותו ביד לעתים קרובות ובשמחה. לפעמים הוא נופל לה מתחת לכרית או הולך לאיבוד בין השמיכות, לא משנה, איכשהו אנחנו תמיד חופרים ושולפים אותו החוצה.\r\nאמא לא מסתכלת על עצמה. בכלל, זה לא שאי פעם היתה אופנתית מדי, היא גם לא התגנדרה סתם, היא לא בוחנת ולומדת את הקניונים שבפניה, מה פתאום. בעזרת הראי היא צדה חתיכות שמש, בהנחה שאלה קרני האור האחרונות שתִראה.\r\nאף שמי יודע מה יהיה. אבל על זה לא דיברנו יותר מדי.\r\nבשנתיים האחרונות היא התרגלה לשהות במיטה. לפני כן היינו אפילו יוצאים להליכות, לקצב טיפופו האיטי של ההליכון… אפילו עד הוולטבה, נגיד… בשמים התרוצצו שחפים, היו צבעים בכל מקום, היו רעש והמולה ואנשים.\r\nאבל בערך לפני חצי שנה ההליכה לשירותים נעשתה המסע ההרפתקני ביותר שלה. היא מתארת לי את מסעותיה באֶסֶמֶסים, יש לה סלולארי של זקנים שקשור לה בחוט מתחת לבית השחי, כמו אשפת חיצים עמוסה שתלויה על גב של אינדיאני. אם בזמן המסע בְּג'ונגל הדירה היא עוצרת למנוחה הכרחית, או אפילו נופלת, היא שולחת חץ.\r\nשידה, היא מודיעה… אני עוזב הכול בהזדמנות הראשונה ויוצא אליה, תופס אותה, סוחב אותה למיטה או לשירותים, מה שהיא רוצה באותו רגע. \"שידה\". יש לנו עוד סיסמאות מהסוג הזה.\r\nומה איתך, אימא?\r\nאתה זוכר איך זה מפחיד, כשאתה ילד, ואתה צריך לעבור בלילה במסדרון? ההורים לא בבית או שהם יושנים ואתה מרגיש חרדה ואתה מפחד, אבל בסוף אתה עושה את זה.\r\nהיא מחייכת, או שהיא מנסה לחייך. פשוט כמה ניצחונות קטנים, היא מוסיפה.\r\nאל תסנוורי אותי…\r\nהיא בדיוק צדה קרן שמש וזרקה לי אותה בעיניים.\r\nמיד היא מניחה את הראי. היא בשום אופן לא רוצה לענות אותי. תמיד אהבנו זה את זה. טוב, כל ערב, או כמעט כל ערב, לפני שהייתי בן שש עשרה וסוף סוף התחפפתי, היא היתה הפוכה לגמרי. וכשהיא לא הייתה הפוכה אז היה לה האנגאובר, שזה עוד יותר גרוע. אבל בסביבות גיל חמישים – תודה לאל! – היא הפסיקה לשתות לחלוטין. היא התחילה ללכת לכנסיות, וכל יום היא פתחה וגמרה בתפילה. בסופו של דבר היא הרי גדלה בבית יתומים דתי. אבא שלה, סבא שלי, מת במלחמה. אימא שלה \"נידתה אותה\", ככה היא אומרת. כך שלמסדר הבתולות האנגליות היה תפקיד גדול בחינוכה. לפני שהקומוניסטים מעכו אותן. כשהיתה צעירה, מתודלקת מהבקבוק, היתה עושה צחוק לעתים קרובות מהשם של מסדר האחיות. היא לא חסכה ממני סיפורים משעשעים מבית היתומות. למרבה הצער לא ידעתי להעריך את זה בצעירותי. לא היה שום דבר מאולץ בחזרה שלה לדת. החיים שלה נהיו שלווים יותר. באמת יותר טוב להתפלל בבוקר מלהרביץ כוסית אחרי כוסית. ולא רק זה. אחרי שחזרה בתשובה היא לא ניסתה לכפות עלי כלום, היא לא התחילה לנופף מולי בספר תנ\"ך ולהרצות לי אחרי ששתיתי. מכנסיות האבן היא הביאה בעיקר סיפורים על אודות הטמפלרים, ההוספיטלרים… פראג מלאה בכאלה… ונהניתי מזה.\r\nהנה דבש בשבילך, אמא. מהגליל.\r\nאמרתי את זה בכזאת נונשלנטיות… הכרזתי על הרכישה באגביות גמורה, בחצי פה, כאילו כלום. אבל הייתי גאה, בטח. כי איזה עוד בן מביא לאמו הגוססת דבש מארצו של ישוע?\r\nחוץ מזה, בכל מה שקשור לקניות… סלים, אוכל, שתיה, מוצרי היגיינה, בידור, את כל זה סחבתי אליה, ואני עדיין סוחב, בקשר לזה אין מה לעשות. קצת אחרי שסידרנו מה שנקרא שירותים סוציאליים, תפסתי את אימא מורידה בשירותים את כל האוכל שהם הביאו, או מציעה אותו לציפורים. גם לרחוץ אותה או לסדר את המיטה שלה, את אותו קן עצום, מפלצתי, מלא ספרים, מגזינים, פירורים, תרופות וכל מיני בלגאנים אחרים שלפעמים כבר קשה לזהות, גם את זה אסור למישהו זר לעשות. ובתי חולים? היא שונאת אותם. את זה כבר ניסינו פעם.\r\nמפריעים לי שמה האנשים האחרים, אתה מבין?\r\nרק שבוע לא הייתי כאן. אמא בשום אופן לא נראית לי מלוכלכת, אבל היא שוכבת כל הזמן בין אותן שמיכות, נו… נטפל בזה עוד רגע.\r\nהיום השארתי בכניסה את הסל עם הקניות הרגילות. הבאתי לאמא למיטה רק כלי קטן של דבש ישראלי. צנצנת טרה-קוטה מסוגננת, חתומה בשעווה.\r\nהנה הדבש הזה מישראל, אמא, כמו שרצית! הנחתי את הכלי על השולחן לצד המיטה. הוא חרק קצת.\r\nהוא באמת מהגליל? וזה כתוב שם? ולמה זה בא בכזאת אריזה לתיירים?\r\nכתוב פה… גליל! אבל בעברית, זה הגיוני!\r\nברור… אבל אני בכלל לא מתפלאת שהספרים שלך יוצאים בעברית, בכלל לא. אלה שמה חייבים שיהיה להם הכל! הספרים של אבא שלי יצאו רק בגרמנית, פולנית, הונגרית… וככה, זהו. רק בסביבה פה. עכשיו בטח יותר קל לתרגם, לא? עם כל המכשירים שיש.\r\nכן, עכשיו זה קל. זה ממש לא עניין גדול.\r\nיש בכלל עוד איזה ארץ ששם לא מפרסמים אותך?\r\nברוסיה.\r\nאה! אבל זה מובן מאליו, זה ברור הרי. שמה אפילו אל תנסה לדחוף את עצמך. והבאת מארץ הקודש משהו גם בשביל לולֵק ובולֵק?\r\nככה אמא קוראת לבנים שלי. אלה שמות מאיזו סדרה פולנית.\r\nמודלים של מטוסי קרב, קלצ'ניקובים-רובי-מים, חולצות עם כיתוב, תאנים ועוד כל מיני דברים. הילדים היו בעננים.\r\nחולצות עם כתובות בעברית? השתגעת? הרי יכניסו להם שמה מכות…\r\nאימא ממשיכה לדמיין את הפנימייה כמיתקן מלא פרחחים כמו בתקופה שאחרי המלחמה, נגיד. הזיכרונות שלה כנראה חריפים עוד יותר לעת זקנה. אבל התאומים שלי נמצאים במקום מודרני לחלוטין, הכי טוב שיכול להיות.\r\nאמא, בחייך, אנחנו כבר לא בשנות החמישים. את רוצה לטעום את הדבש? ומה שלומך בכלל, איך הסתדרת?\r\nהסתדרתי טוב. לא הייתי לבד אפילו רגע. הוא איתי כל הזמן. ואנחנו מדברים.\r\nעם מי את מדברת?\r\nעם ישוע מושיענו וקוננו.\r\nבאמת, אמא. זה רק בראש שלך.\r\nנו אז מה? אפילו אם כן, הוא מדבר יפה.\r\nאת טועמת את הדבש או לא? ומה הוא אומר לך?\r\nהדברים הרגילים ככה. שאני כאילו לא צריכה לפחד. ושאני צריכה להתכונן לדרך… טוב, זה נשמע רציני, כמו בסרט… אבל הוא גם מסביר לי למה הכול קורה.\r\nמה זה הכול?\r\nככה, החיים והמוות. לא ידעתי שהוא יודע גם את זה.\r\nאני חושב שכשהיא תמות אשרוף את הדירה הזאת. בסדר, אני לא אעשה את זה – אבל הייתי רוצה. בימי התנ\"ך, זאת אומרת בין אנשים נורמלים… אף אחד לא היה מתפלא על זה – שאני רוצה שכל הדברים האלה מסביב, המיטה, הספרים שלה והתמונות, השמיכות, הכריות, הסירים שכבר מזמן לא משתמשים בהם, המחבתות… העציצים היבשים, כל הדברים האלה של הזקנים, כל הכלים והעזרים, הכול ספוג בריח הדירה החמצמץ, עטוף בו כמו בציפית… באמת שהייתי רוצה שכל זה ייעלם. כשכבר לא תהיה כאן, הדירה הזאת תיפול עלי כעול מפלצתי. אני לא רוצה את זה. אנעל אותה ואתחפף. אשמור לעצמי רק את הראי הזעיר שלה, אפשר להכניס אותו לכיס, זה כלום.\r\nאמא! ולמה הכול קורה?\r\nהוא אומר שזאת בדיוק השאלה. ושעוד נגלה הכול. עם הזמן. זאת אומרת, כשכבר לא יהיה זמן, כן? נגלה הכול בהדרגה, נו!\r\nאהה.\r\nאני פותח את הצנצנת ושנינו מנשנשים. הבאתי שתי כפיות מהמטבח. הן דביקות, אבל זה לא חשוב. זה לא משנה בכלל. אני אשטוף את הכלים אחר כך.\r\nהיא זוקפת את ראשה ואני מכניס לה בין שיניה את קצה כפית הדבש. היא מוצצת, וראשה שוב צונח על הכרית. היא מתענגת על הדבש בשלווה.\r\nנראה לי שהיא שקעה לאיזה מקום בשבוע שלא הייתי כאן. למקום עמוק עוד יותר. היא נעלמת. פניה כבר באמת דומים לשלד. ומתי בפעם האחרונה חפפתי לה את השיער? היא באמת נראית עלובה כל כך? או שאני פשוט כבר לא רגיל, אחרי שבוע? אני חושב שכשמישהו עומד למות, מוטב כבר להיות איתו כל הזמן. ככה אתה לא מזדעזע מיד מכל שינוי.\r\nהיא אומרת: הממ, אבל הדבש הזה די רגיל בסך הכל!\r\nבעצם כן, אני מסכים. הפעם האחרונה שאכלתי דבש הרי היתה לפני, לא יודע, עשר, חמש עשרה שנה.\r\nאני מציע להסיט את הווילונות. תיכף אביב! אני אומר.\r\nתשאיר ככה!\r\nאני ניגש אל החלון ופתאום שומע את זה. הרעש שמשמיע הראי כשהוא מחליק לה מהיד, מקפץ על הרצפה ומתרסק למחטים קטנות, לרסיסים זערוריים ממש.\r\nנו, עכשיו באמת הצלחתי!\r\nזה בסדר, אני אנקה את זה. אני מטאטא בנעל רסיסים אל מתחת למיטה, אטפל  בזה מתישהו.\r\nתן לי שוב לטעום, קוראת אמא לעוד טיפה של דבש.\r\nאז גם אני אוכל. אבל לא הרבה. אף פעם לא הייתי טיפוס של מתוקים.\r\nמה אכלתְ פה כל הזמן הזה?\r\nאוי, מה זה חשוב בכלל. קרקרים ודברים כאלה שהבאת. זה היה טעים.\r\nבכל זאת מסתובב לי הראש ממה שאני שומע פה. שישו מדבר אליה. אז אני שואל שוב, בתקיפות.\r\nאמא! ומה הוא עוד אומר לך?\r\nוהנה, זה הרי לא ייאמן! אמא קורנת ממש. היא מחייכת עכשיו חיוך מטופש, אי אפשר לתאר את זה, חיוך כמעט קוקטי מתפשט על הפנים הזקנות, ההרוסות. היא אפילו מסמיקה עכשיו. כמו ילדונת!\r\nטוב, לא הכול אני יכולה… לגלות, היא אומרת בקושי. אבל הוא אומר לי גם דברים יפים!\r\nכמו מה?\r\nנו, כל מיני דברים על שנינו. דברים כאלה… מאוד מאוד נעימים.\r\nמה, עלי כאילו?\r\nמה פתאום! תעשה לי טובה, היא מתחפרת במיטה. רק עלי ועליו הוא מדבר. אבל באמת, אני אשמור את זה לעצמי, כן?\r\nברור! שאספר לך משהו על ארץ הקודש? כן, הבנים בסדר גמור, הם מוסרים ד\"ש והם ישלחו תמונות. את צריכה משהו?\r\nלא. אולי אחר כך.\r\nאני יושב על הכיסא, אמא שוכבת במיטה. אנחנו מסתכלים זה על זה. אין כאן איש מלבדנו, אני חושב שאין, ואיש אינו מדבר, אולי רק בראש שלה. אנחנו פשוט כאן. ושורר שקט. אבל אנחנו מחכים. כן, אנחנו מחכים לתשובה. עוד מעט יהיה אביב. אולי מצבה של אמא ישתפר, אולי היא תהיה בסדר? כן, היא בהחלט תהיה בסדר. זה ברור.",
    "Author": "יאכים טופול",
    "Introduction-Text": "\r\nבחודש פברואר 2013 נסענו, יאכים טופול ואני, לביקור בישראל. ספרו \"לגרגר זפת\" בדיוק ראה אור בתרגומי בהוצאת אחוזת בית, ונסענו להקריא ממנו ולשוחח ביריד הספרים הבינלאומי בירושלים. יאכים – אולי גדול הסופרים הצ'כים בדור שאחרי מהפכת 89' – היה בעננים כבר כשגיששתי אצלו אם יהיה מעוניין בנסיעה הזו. הוא לא היה בריא לגמרי, והיתה לו המון עבודה. אני מסרב לכל הצעה, אמר לי; אבל ישראל? בטח שנוסעים לישראל. חודשים רבים קודם לכן טיילנו ביחד בכפר שבו גרה משפחתה של בת זוגי – שהוא גם, למרבה השמחה, כפר ילדותו של טופול. הוא לא האמין שבקרוב יראה אור ספר שלו בעברית. \"רק רוסית עוד חסרה לי, אבל שם לא רוצים אותי\". שנתיים מוקדם יותר, כשרק נודע לי שאתרגם שניים מספריו (השני – רומאן שבוחן את מקורות הרוע הטוטליטארי – עדיין ממתין בהוצאת הספרים עד להתייצבותו – הלוואי! – של שוק הספרים הישראלי), הלכתי לאירוע הקראה של טופול, לפגוש אותו לראשונה. ניגשתי אליו אחרי שהאירוע הסתיים, הצגתי את עצמי ואמרתי לו שאני המתרגם שלו לעברית. היתה שתיקה קצרה ואז קרא יאכים בקול גדול אל הקהל שעוד נותר שם: \"בנזונה, זה יוצא גם בישראל!\"",
    "Introduction-title": "הקדמה מאת פאר פרידמן",
    "Language": "צ'כית",
    "Translator": "פאר פרידמן"
}