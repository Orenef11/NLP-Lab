{
    "Article-name": "הבדיחה",
    "Article-text": "\r\nא\r\nושוב,  לאחר שנים רבות,  הגעתי פתאום הביתה,  עמדתי\r\nבכיכר הראשית (בהיותי ילד,  נער ועלם עברתי בה פעמים אין-ספור)\r\nולא התרגשתי כלל.  להיפך,  חשבתי בלבי: כיכר שטוחה זו,  שמעל\r\nלגגותיה מזדקר מגדל העיריה (הוא דומה לחייל החובש קסדה עתיקה)\r\nדומה למגרש-אימונים צבאי גדול.  ועוד עלה בי הרהור,  שעברה הצבאי\r\nשל עיר דרום-מוראבית זו,  שעמדה פעם כסכר נגד פלישות ההונגרים\r\nוהתורכים,  הטביע בפניה תוים של כיעור בל יימחה.  שנים רבות לא\r\nנמשכתי אל עיר-מולדתי; הייתי מוכיח את עצמי על שאני נוהג בה\r\nאדישות.  אבל דבר זה נראה טבעי בעיני - הן איני מתגורר בה זה\r\nחמש-עשרה שנה ורק מַכּרים או ידידים מעטים שרדוּ בה (וגם מפניהם\r\nנוח לי לחמוק),  ואמי טמונה בקבר זר שאינני מטפחו.  מסתבר שלא\r\nהיתה כאן אלא הונאה עצמית: מה שקראתי אדישות,  לא היה בעצם\r\nאלא טינה.  סיבותיה נעלמו ממני,  שהרי בעיר-מולדתי נתרחשו דברים\r\nטובים ורעים,  כבכל עיר אחרת,  אך הטינה עודנה שרירה וקיימת.\r\nמוּדעת היתה לי דוקא בענין נסיעתי: אחרי ככלות הכל,  יכולתי\r\nלעשות גם בפראג את הדבר שבגינו נסעתי לכאן.  אבל ההזדמנות\r\nשנתגלגלה לידי התחילה ממריצה אותי,  ביתר שאת,  לעשותו בעיר-\r\nמולדתי.  זה היה מעשה ציני ושפל שניקה אותי מן החשד שאני חוזר\r\nלעירי בשל התרגשות סנטימנטלית,  הכרוכה בימים שאבדו לבלי שוב.\r\nחזרתי והתבוננתי במבט לגלגני בכיכר סרת-החן.  אחר-כך פניתי לה\r\nעורף ושמתי פעמי אל המלון שהזמנתי בו חדר ללינת לילה.  השוער\r\nעיני; ליד הכותל עמדה מיטה,  בתווך עמדו שולחן קטן וכסא בודד.\r\nסמוך למיטה היתה שִידה יומרנית,  עשויה עץ-מהגוני ומראה קבועה\r\nבה,  וליד הדלת כיור סדוּק קטן.\r\nהנחתי את תיקי על השולחן ופתחתי את החלון: לעיני נגלו חצר\r\nובתים שהפנו אל המלון גב עירום ומזוהם.  סגרתי את החלון,  הגפתי\r\nאת הוילאות וניגשתי אל הכיור המצויד בצמד ברזים,  האחד מסומן\r\nבצבע אדום והאחד בכחול; ניסיתי אותם וראיתי שמשניהם זורמים\r\nמים קרים. הסעתי מבטי לעבר השולחן. מצבו היה מניח את הדעת,\r\nרק חבל שלא היו עליו בקבוק ושתי כוסות.  וגרוע מזה,  אל השולחן\r\nיכול להסב רק אדם אחד,  כי לא היה עוד כסא בחדר.\r\nקירבתי את השולחן אל המיטה וישבתי עליה,  אך היא היתה נמוכה\r\nמדי והשולחן גבוה מדי.  המיטה שקעה תחתי,  ונתברר לי שלא זו\r\nבלבד שלא תצלח לישיבה,  אלא אף ספק אם תוכל למלא את יעודה\r\nהראשון.  נשענתי עליה באגרופי,  אחר-כך השתרעתי עליה והרמתי\r\nבזהירות את רגלי הנעולות,  שלא אלכלך את השמיכה והסדין (שהיו\r\nנקיים לגמרי).  המיטה שקעה תחתי ואני שכבתי עליה כמו על ערסל\r\nאו בתוך קבר צר.  לא יכולתי להעלות על הדעת שמישהי תוכל לשכב\r\nאתי על המיטה הזאת.  ישבתי על הכסא,  תליתי עיני בוילאות המוארים\r\nושקעתי בהרהורים.  באותה שעה נשמעו מן הפרוזדור פסיעות וקולות.\r\nאלה הין שני אנשים,  גבר ואשה; הם שוחחו ביניהם ואפשר היה להבין\r\nכל מלה שלהם.  הם דיברו על אחד פטר שברח מן הבית,  ועל איזו\r\nדודה קלארה.  אשה מטומטמת המפנקת את הנער; אחר-כך נשמע\r\nסיבוב המפתח במנעול,  נפתחה דלת והקולות הוסיפו להישמע בחדר\r\nהסמוך. שמעתי את אנחותיה של האשה (כן,  האנחות נשמעו ברוּר)\r\nואת הנדר אשר נדר הגבר,  לומר סוף-סוף דברים כדרבונות לדודה\r\nקלארה.\r\nקמתי ממקומי והחלטתי נחושה: נטלתי את ידי בכיור הזעיר,\r\nניגבתין במגבת ויצאתי מבית-המלון,  אף כי לא ידעתי לאן ישאוני\r\nרגלי.  רק זאת ידעתי: אם איני רוצה לסכן את הצלחת נסיעתי\r\n(נסיעה ארוכה ומיגעת למדי) באי-הנוחות שבחדרי במלון,  לא תהיה\r\nלי ברירה אלא לפנות,  בלי חמדה,  לאחד ממיודעי בעיר,  בבקשה\r\nאינטימית.  לעיני רוחי חלפו במהירות פנים מוּכּרוֹת מימי נעורי,  אך\r\nמיד דחיתי את כולם.  שכן האופי האינטימי של בקשתי חייבני לגשר\r\nעל-פני שנים ארוכות שעברו מאז,  ולזה לא נתאוויתי כלל.  ואולם\r\nלאחר-מכן נזכרתי שבעיר גר איש אחד,  מהגר,  שלפני שנים השגתי לו\r\nמקום-עבודה,  והוא ודאי ישמח לגמול לי על שירותי.  זה היה איש\r\nתמהוני,  קפדני במוסריותן ועם זאת חסר-מנוח ולא-יציב. ככל שידיעתי\r\nמגעת התגרשה ממנו אשתו לפני שנתים מן הטעם הפשוט שהיה נוטה\r\nאהלו בכל מקום,  רק לא בביתו.  עתה תהיתי שמא נשא אשה שניה,\r\nואם כן יתקשה למלא את בקשתי.  החשתי צעדי אל בית-החולים.\r\nבית-החולים שבעיר מורכב מבנינים וביתנים הפזורים על-פני גן\r\nרחב-ידים.  נכנסתי לביתן הקטן והכעור שליד השער וביקשתי מן\r\nהשוער היושב מאחורי דלפק לקשר אותי עם הוִירוֹלוֹגיה.  הוא הסיט את\r\nמכשיר-הטלפון אל קצה השולחן ואמר: \"אפס שתים.\" חייגתי אפס\r\nשתים ונודע לי שהדוקטור קוסטקה יצא לפני שניות אחדות והוא\r\nנמצא בדרכו אל שער-היציאה.  התישבתי על ספסל,  סמוך לשער,  שלא\r\nיסתלק בלי שאבחין בו.  סביבי שוטטו גברים בחלוקי-הפסים הכחולים-\r\nלבנים של בית-החולים.  ואז ראיתי אותו.  הוא הפסיע,  שקוע בהרהו-\r\nרים,  גבוה,  רזה,  חביב; כן,  זה האיש.  קמתי מן הספסל והישרתי צעדי\r\nלעברו.  כאילו ביקשתי להתנגש בו.  הוא תלה בי מבט של תוכחה.\r\nאבל מיד הכיר אותי ופשט את ידיו לצדדים.  דומה היה עלי שפתיעתו\r\nגובלת באושר; קבלת-הפנים הגלויה שימחה אותי.\r\nהסברתי לו שהגעתי לפני פחות משעה לרגל ענין של מה-בכך\r\nשבגינו אשהה בעיר יומים.  הוא השתומם ושמח על שדרכי הראשונה\r\nהוליכה אותי אליו.  חשתי שלא בנוח על שפגישתי עמו אינה לשמה\r\nבלבד, ואינה לשמו, ואף השאלה שהצגתי לו עתה זה (אזרתי עוז\r\nושאלתי אותו האם נשא אשה בשנית) היא העמדת-פנים.  כי לאמיתו\r\nשל דבר נועדה לתכלית מסוימת.  הוא אמר לי (לשביעות-רצוני) שהוא\r\nעדיין בגפו.  אמרתי לו שעלינו לשוחח על ענינים רבים.  הוא הסכים\r\nוהביע צערו על שאינו פנוי אלא לקצת יותר משעה; עליו לשוב אל\r\nבית-החולים, ובערב יסע מן העיר באוטובוס.  \"אינך גר כאן?\" נדהמתי.\r\nהוא הרגיע אותי ואמר שהוא אמנם גר בעיר, בדירה בת חדר בבית\r\nחדש.  אך לדעתו \"לא טוב היות האדם לבדו\".  התברר שארוסתו של\r\nקוסטקה גרה בעיר אחרת, מרחק עשרים קילומטרים,  היא מורה ויש\r\nלה דירה בת שני חדרים.\r\n\"האם אתה עומד לעקור אליה?\" שאלתי.  הוא השיב שבעיר אחרת\r\nספק אם ימצא עבודה מעניינת כזו שעזרתי לו להשיג,  ואילו ארוסתו\r\nתתקשה למצוא משרה כאן.  התחלתי מגדף (די בכנות) את הביורו-\r\nקרטיה המסורבלת שלנו,  שאינה מסוגלת ללכת לקראת גבר ואשה\r\nולאפשר להם לחיות יחדיו.  \"הירגע,  לוּדביק,\" אמר לי בחיוך שכולו\r\nנועם. \"אין זה לא-נסבל כל-כך.  אני אמנם מבזבז לא מעט כסף וזמן,\r\nאך בדידותי נותרה שלמה ואני בן-חורין.\"\r\n\"לשם מה נחוצה לך כל החירות,\" שאלתי. \"לשם מה היא נחוצה\r\nלך?\" גמל לי בשאלה.  \"אני רודף שמלות,\" אמרתי לו. \"אינני זקוק\r\nלחירות בגלל נשים,  היא דרושה לי לצרכי שלי,\" אמר. \"אני מציע\r\nשתסור אלי לזמן-מה,  עד שאסע.\"\r\nדבר אחר לא יכולתי לאחל לעצמי.\r\nיצאנו איפוא מבית-החולים ועד מהרה הגענו אל קבוצה של בנינים\r\nחדשים.  מזדקרים היו זה בצד זה,  מתוך שטח מאובק ולא מיושר (ללא\r\nדשא,  ללא מדרכות וללא כביש),  נוף מעציב בעיבורה של העיר,\r\nהגובלת במישור ריק של שדות רחוקים.  הוא פתח את אחת הדלתות\r\nואנו עלינו בחדר-המדרגות הצר (המעלית לא פעלה) אל הקומה\r\nהשלישית.  על הדלת התנוסס שמו של קוסטקה.  משעברנו בפרוזדור\r\nונכנסנו לחדר היתה לי קורת-רוח רבה.  בפינה עמדה ספה רחבה\r\nונוחה,  מכוסה שמיכה אדומה שזורת דוגמאות.  בחדר היו גם שולחן,\r\nכורסה,  ספריה גדולה,  גרמופון ומקלט-רדיו.  שיבחתי את חדרו של\r\nקוסטקה ושאלתי איך נראה חדר-האמבטיה.\r\n\"ללא מותרות,\" אמר,  שמח על הענין שהראיתי,  והזמינני אל הפרוז-\r\nדור,  משם נפתחה דלת אל חדר-אמבטיה קטן אך נעים,  מצויד באמב-\r\nטיה,  מקלחת וכיור.  \"כשאני רואה את דירתך הנהדרת עולה משהו\r\nבדעתי,\" אמרתי.  \"מה מעשיך מחר אחרי הצהרים ובשעות הערב?\"\r\n\"צר לי,\" הצטדק בעצב,  \"מחר יש לי משמרת ארוכה ואשוב הביתה רק\r\nבשבע.\" \"האם לא תהיה פנוי הערב?\" \"בערב אולי אהיה פנוי,\" אמרתי,\r\n\"אבל אולי תוכל להשאיל לי את דירתך לשעות אחר הצהרים?\"\r\nשאלתי הפתיעה אותו,  אך מיד (כאילו חשש שמא אחשידו בחוסר\r\nרצון טוב) אמר לי: \"ברצון רב אארח אותך בדירתי.\" והוסיף,  כאילו\r\nנוח לו שלא להבין את סיבת בקשתי: \"אם יש לך קשיי דיור,  תוכל\r\nללון פה הלילה.  אני עומד לשוב לכאן רק בבוקר ובעצם אף לא\r\nבבוקר.  אני הולך ישר אל בית-החולים.\"\r\n\"לא,  זה מיותר.  התאכסנתי במלון.  אבל החדר במלון אינו כל-כך\r\nנעים ומחר אחרי הצהרים אצטרך לסביבה נעימה.  כמובן,  לא כדי\r\nלבלות בה לבדי.\" \"כן,\" אמר קוסטקה והרכין מתונות את ראשו.\r\n\"תיארתי לעצמי.\" ולאחר שעה קלה אמר: \"אני שמח שאוכל להעמיד\r\nלרשותך משהו טוב,  אם אמנם זה יהיה לך טוב באמת.\"\r\nאחר-כך הסבנו אל השולחן (קוסטקה בישל קפה) ופיטפטנו מעט\r\n(ישבתי על הספה ונוכחתי לדעת, לשמחתי, שהיא יציבה ואינה שוקעת\r\nואינה חורקת). עד שהודיע קוסטקה שעליו לחזור אל בית-החולים.\r\nוהכניסני מהרה בכמה מסודות הדירה: יש לסגור היטב את הברז\r\nבחדר-האמבטיה, המים החמים זורמים, למרבה הפלא, מן הברז המסומן\r\nב\"חם\", החוט לגרמופון מצוי במגירה וזו חבויה מתחת לספה.  ובארון\r\nאמצא בקבוק וודקה מלא כמעט עד שפתו.  אחר-כך נתן לי צרור של\r\nשני מפתחות והסביר לי איזה מהם פותח את שער הבית ואיזה את\r\nדלת הדירה.  בימי חלדי לנתי במיטות רבות ושונות והסבתי אל\r\nשולחנות רבים.  בתוך כך טיפחתי פולחן-מפתחות מיוחד במינו.  גם\r\nאת מפתחותיו של קוסטקה תחבתי לכיסי בעליצות שקטה.  כשהלך\r\nהביע קוסטקה תקוה שדירתו תאפשר לי \"בילוי נפלא באמת\".\r\n\"כן \" אמרתי לו.  \"היא תאפשר לי לעשות מלאכת-הרס נפלאה.\"\r\n\"אתה סבור שמלאכת-הרס יכולה להיות נפלאה?\" אמר קוסטקה ואני\r\nנתחייכתי בלבי.  בשאלתו (היא נשמעה מתונה.  אך היתה בה רוח-\r\nקרב) נתגלה לי ממש כפי שהכרתיו לפני חמש-עשרה שנה,  בעת פגי-\r\nשתנו הראשונה.  חיבבתי אותו,  ובעת ובעונה אחת היה מגוחך במקצת\r\nבעיני.  תשובתי הלמה את הרגשתי: \"אני יודע,  אתה פועל שקט העובד\r\nבבנין הנצח האלוהי וההרס זר לרוחך.  אך מה לעשות,  אינני מן\r\nהבנאים של אלוהים.  אגב,  אם הבנאים של אלוהים בונים כאן בנינים\r\nמקירות של ממש,  ספק אם ההרס שלנו יוכל להזיק להם.  אבל נדמה\r\nלי,  שבמקום קירות אני רואה קְלָעים בלבד.  והריסת קלעים היא ענין\r\nצודק למדי.\"\r\nושוב חזרנו למקום שעמדנו בזמן שנפרדנו (לפני תשע שנים לערך);\r\nהויכוח שלנו לבש צורה מופשטת,  שהרי את יסודו המוחשי היטבנו\r\nלהכיר ולא היה צורך להזכירו לעצמנו שוב; לא הוצרכנו אלא לשוב\r\nולהזכיר לעצמנו שלא השתנינו,  ששנינו עדיין איננו דומים זה לזה\r\n(חיבבתי את קוסטקה בשל העדר-דמיון זה,  ודוקא משום כך הייתי\r\nמתוַכּח אתו.  בתוך כך היה בידי לעמוד בחטף על מהותי ולבחון את\r\nמחשבותי).  וכדי להוציא ספק מלבי אמר לי: \"אמרת דבר יפה.  אבל\r\nתגיד לי: אם אתה ספקן כל-כך, מִנַין לך הבטחון שתדע להבחין בין\r\nקְלָעים ובין קירות? כלום לא עלה בך הרהור, שאותה אשליה\r\nשאתה מלגלג עליה, היא אשליה בלבד ותו לא? ושמא אתה טועה?\r\nואולי אלה ערכים ואתה הורס אותם במו ידיך?\" לאחר-מכן אמר:\r\n\"ערך שאין מכבדים אותו ואשליה שניטלה ממנה המסכה, לשניהם\r\nאותו גוף מדולדל,  הם דומים זה לזה ואין לך דבר קל מלהחליפם זה\r\nבזה.\"\r\nליויתי את קוסטקה דרך העיר אל בית-החולים.  השתעשעתי במפת-\r\nחות שבכיסי וחשתי בטוב בנוכחותו של מַכּר ותיק המוכן לשכנע אותי\r\nבצדקתו בכל עת ובכל מקום.  גם עתה עשה כן,  בדרך המוליכה\r\nעל-פני השטח הגבנוני של השיכון החדש.  קוסטקה אמנם ידע כי\r\nלפנינו כל הערב של יום המחר,  ולכן עבר לרגע מן הפילוסופיה לדא-\r\nגות יום-יום.  הוא חזר ווידא שאמנם אמתין לו מחר בדירתו,  כשישוב\r\nבשעה שבע (אין לו עוד מפתחות) ושאל אותי אם באמת יש לי הכל.\r\nנגעתי בלחיי ואמרתי שעלי ללכת אל הספר.  כי לא נעים להתהלך\r\nמגודל זקן.  \"מצוין.\" אמר קוסטקה.  \"אדאג לך לתספורת מעולה.\" לא\r\nהתגוננתי בפני דאגתו ונתתי לו להוליך אותי אל מספרה קטנה.  נוכח\r\nשלוש מראות גדולות עמדו שלושה כסאות מסתובבים ועל שנַיִם מהם\r\nישבו גברים,  ראשיהם מורכנים ופניהם מסובנים.  שתי נשים בחלוקים\r\nלבנים היו גחונות עליהם.  קוסטקה ניגש אל אחת מהן ולחש משהו על\r\nאזנה; האשה ניגבה את התער במפית וקראה לעבר הפינה הרחוקה\r\nשל המספרה: יצאה משם נערה לבושה בחלוק לבן והתחילה מטפלת\r\nבאדון העזוב שישב על הכסא.  האשה שהחליפה דברים עם קוסטקה\r\nהחותה לי קידה והורתה לי בידה לשבת על הכסא האחר.  לחצנו ידים\r\nלפרידה ואני התרוַחתי על הכסא.  השענתי ראשי על המסעד,  ומאחר\r\nששנים רבות אינני אוהב להתבונן בפני,  התחמקתי מן המראה שממולי.\r\nנשאתי עיני והסעתי מבטי על-פני התקרה הלבנה והמוכתמת.\r\nהשארתי עיני על התקרה גם לאחר שחשתי על צוארי את אצבעותיה\r\nשל הסַפּרית התוחבות אה הסדין הלבן לתוך צוארוני.  אז נסוגה הסַפּ-\r\nרית לאחור ואני שמעתי את תנועות התער על-פני רצועת העור.\r\nישבתי בלי נוע,  רווּי אדישות שכולה נועם.  כעבור זמן-מה חשתי על\r\nפּנָי אצבעות לחות מחליקות על עורי ומעלות עליו משחת-גילוח.\r\nנתתי דעתי על המצב המוזר והמגוחך,  שאיזו אשה זרה שאין לי עמה\r\nולא-כלום,  מלטפת אותי בעדנה.  אחר-כך החלה הספרית למרוח את\r\nהמשחה במברשת ודומה היה עלי כאילו אינני יושב כלל אלא תקוע\r\nאיכשהו בחלל הלבן והמוכתם ונועץ בו את מבטי.  ובאותה שעה\r\nדימיתי בנפשי (כידוע אין המחשבות חדלות משעשועיהן אף ברגעי\r\nמנוחה) כי אני טרף חסר-ישע בידי אשה המשחיזה את תערה.  וכיון\r\nשגופי נמוג בחלל ולא חשתי אלא את אצבעותיה הנוגעות בפני,  יכולתי\r\nלדמות על-נקלה שידיה הענוגות אוחזות (מסובבות,  מלטפות) את\r\nראשי,  כאילו אין הוא מחובר אל גופי.  בין כך ובין כך יוכל התער\r\nהחד,  המונח על הדלפק הסמוך,  להשלים את עצמאותו הנפלאה של\r\nראשי.\r\nאחר-כך פסקו הנגיעות ואני שמעתי את צעדיה של הספרית כשלקחה\r\n(הפעם באמת) את התער לידיה.  אמרתי בלבי (המחשבות הוסיפו\r\nלהשתעשע) שעלי לראות את מראיה של האוחזת וזוקפת את ראשי,\r\nרוצחתי הענוגה.  התקתי מבטי מן התקרה והסתכלתי במראה.  נדהמתי:\r\nהמשחק שהשתעשעתי בו לבש פתאום צורה ממשית מוזרה; נדמה\r\nהיה לי שהאשה הגחונה עלי במראה מוכרת לי ממקום כלשהו.\r\nבידה האחת אחזה באזני,  ובאחת קירצפה בזהירות את הסבון מפני.\r\nהתבוננתי בה וזהותה,  שעד לפני רגע נראתה לי ודאית,  התחילה\r\nנמוגה ונעלמת.\r\nאחר-כך גחנה על הכיור,  סילקה בשתי אצבעותיה חופן של קצף\r\nמעל התער,  הזדקפה וסובבה מעט את הכסא.  באותה שעה נפגשו\r\nמבטינו להרף-עין,  ושוב נדמה היה לי שהיא האשה שהכרתי! מובן,\r\nפניה היו שונים מעט,  כאילו היו של אחותה הבוגרת; מאפירות,  נבו-\r\nלות ומהוהות במקצת,  הרי חלפו חמש-עשרה שנה מזמן שראיתיה!\r\nהזמן הטביע בפניה האמיתיים מסכת-כזב, אך למרבה המזל מסכה\r\nהיא, ובה שני נקבים שמבעדם שוחקות אלי שתי עיניה האמיתיות\r\nוהממשיות.  עינים מוּכּרוֹת מאז.  אבל במהרה ניטשטש המראֶה שוב.\r\nלמספרה נכנס לקוח חדש.  הוא התישב מאחורי על הדרגש והמתין\r\nלתורו.  במהרה פנה אל הסַפּרית שלי; הוא דיבר על הקיץ הנפלא ועל\r\nבריכת-השחיה המוקמת בעיבורה של העיר.  הסַפּרית השיבה לו (קלטתי\r\nבעיקר את קולה ולא את דבריה.  שהיו חסרי-משמעות).  נתברר לי\r\nשהקול אינו מוּכּר לי, הוא נשמע מובן מאליו, משוחרר, כמעס גס,\r\nקול זר לגמרי.\r\nעתה רחצה את פני,  הידקה את כפות-ידיה אל לחיי ואני (על אף\r\nקולה) התחלתי מאמין טוב שהיא האשה,  ושלאחר חמש-עשרה שנים\r\nאני חש שוב את ידיה על פנַי,  ושוב היא מלטפת אותי,  באריכות\r\nוברוֹך (התעלמתי מכך שלא לטיפה היא אלא רחיצה); קולה הזר\r\nהשיב בלי הרף לגבר הפטפטן. ביקשתי להכירה על-פי ידיה,  ועל-פי\r\nנועם מגען של אצבעותיה: האם אותה האשה היא,  האם הכירה אותי?\r\nאחר-כך נטלה את המגבת ויבשה את פני.  הבחור הפטפטן פרץ\r\nבצחוק קולני לשמע הבדיחה שסיפר.  ראיתי שהסַפּרית שלי אינה\r\nצוחקת,  סימן שאין היא קולטת,  מן הסתם,  מה שהבחור מסַפּר לה.\r\nהתרגשתי,  כי ראיתי בזה הוכחה שהכירה אותי והיא מחפה על סערת\r\nרוחה.  החלטתי לפנות אליה כשאקום מן הכסא.  היא הסירה את המפית\r\nמצוארי.  קמתי ממקומי.  שליתי מארנקי שטר בן חמישה כתרים.\r\nהמתנתי עד שייפגשו מבטינו שוב ואוכל לפנות אליה בשמה הפרטי\r\n(הבחור הוסיף ללהג), אבל היא הסבה את ראשה ולא נתנה דעתה\r\nעלי.  היא נטלה את השטר בחפזון.  פתאום הייתי בעינַי שוטה שנתפס\r\nלהזיות-שוא ולא מצאתי בי אומץ לפנות אליה.\r\nיצאתי מן המספרה בתחושה מוזרה של אי-שביעות-רצון.  כל מה\r\nשידעתי הוא שאיני יודע דבר וכי זוהי גסות-רוח מאין כמוה,  לאבד את\r\nהוַדאוּת בזהותם של פנים שהיו פעם אהובים כל-כך.\r\nמובן,  לא היה זה דבר קשה להיוָדע את האמת לאמיתה.  נחפזתי\r\nאל בית-המלון (בדרכי לשם השגחתי במדרכה שממול בידיד-נעורים,\r\nיארוסלב, כנר ראשון בתזמורת-צוענים, אך חמקתי מפניו, משל נמל-\r\nטתי ממוסיקה טורדנית וקולנית).  מן המלון טילפנתי לקוסטקה; הוא\r\nעדיין היה בבית-החולים. \"אמור לי, בבקשה, אותה סַפּרית שהפקדתני\r\nבידיה, האם שמה הוא לוציה שבטקובה?\"\r\n\"כיום היא נקראת בשם אחר, אך זוהי זו. מנַיֹן אתה מכיר אותה?\"\r\nשאל קוסטקה.\r\n\"אה, זכרונות פרי-היסטוריים,\" אמרתי.  ויתרתי על ארוחת-הערב.\r\nהיתה שעת-דמדומים ויצאתי לשוטט.\r\nב\r\n1\r\nהיום אקדים לעלות על משכבי,  אינני יודעת אם אצליח\r\nלהירדם, מכל-מקום אקדים לעלות על משכבי.  פּאבֶל נסע אחר הצהרים\r\nלבראטיסלבה, ואני אטוס מחר בבוקר אל בּרנוֹ ומשם אמשיך באוטו-\r\nבוס.  זדניצ'קה תישאר יומים בבית והיא לא תסבול בשל כך.  חברתנו\r\nאינה חסרה לה במיוחד, כלומר, חֶברתי - את פאבל היא מעריצה, פאבל\r\nהוא הגבר הראשון הנערץ עליה.  הוא יודע להתהלך עמה, כפי שידע\r\nלהתהלך עם כל הנשים.  גם אתי ידע ועדיין הוא יודע.  השבוע התחיל\r\nנוהג בי כבימים עברו,  ליטף את פני ואמר לי שבדרכו חזרה מבראטיס-\r\nלבה יסור אלי.  אמר שטוב נעשה אם שוב נשוחח מעט,  אולי הודה\r\nבפני עצמו שכך אי-אפשר להמשיך - שמא מבקש הוא לחזור למקום\r\nשהתחלנו פעם,  אך מדוע דוקא עכשיו, לאחר שהכרתי את לודביק?\r\nכל זה מעיק עלי,  אך אסור להיעצב,  שלא ייוָצר קשר בין שמי ובין\r\nהעצבות.  פסוקו של פוצ'יק (\"בני-אדם, אהבתיכם, היזהרו!\" -זו היתה\r\nסיסמתו של יוליוס פוצ'יק (1943-1903), עתונאי צ'כי, קומוניסט מנעוריו,\r\nשהוצא להורג בידי הגרמנים בברלין,  פלצנזה. אחרי המלחמה נהיה\r\nפוצ'יק לגיבור לאומי וספרו \"רפורטז'ה שנכתבה על הגרדום\" זכה\r\nלפופולריות רבה) הוא סיסמתי ולא איכפת לי כלל שאותה\r\nסיסמה יצאה היום מן האָפנה,  אולי אני שוטה,  אך גם אלה שאומרים\r\nלי זאת הם שוטים,  גם להם סיסמאות משלהם,  מיני מלים כגון אבסורד,\r\nניכּוּר; איני יודעת מדוע אני צריכה להמיר את טפשותי בזו שלהם,\r\nאיני רוצה לשבור את חיי לשנַיִם,  אני רוצה שחיי יהיו שלמים,  יחידה\r\nאחת,  מראשיתם ועד סופם ולכן מצא לוּדביק חן בעיני כל-כך. כשאני\r\nשרויה במחיצתו איני חייבת לשנות את האידיאלים שלי ואת טעמי,\r\nהוא אדם פשוט,  עליז,  בהיר ואת כל אלה אני אוהבת,  את כל אלה\r\nאהבתי תמיד.\r\nכזאת אני,  איני בושה בכך,  איני יכולה להיות שונה ממה שהייתי\r\nוממה שהנני.  עד גיל שמונה-עשרה לא ידעתי דבר זולת חיי-הסגר\r\nבמנזר,  שחפת,  שנתים בבית-חולים,  עוד שנתים להדביק את הפיגור\r\nבלימודי.  לא ידעתי ריקוד מהו,  רק דירה מסודרת של אזרחי פלזן\r\nהמסודרים,  לימודים ועוד לימודים.  החיים האמיתיים היו מחוץ לשבעת\r\nהכתלים.  כשהגעתי בשנת ארבעים ותשע לפראג נתרחש פתאום הנס,\r\nאושר שלא יישכח לעד,  ולכן איני יכולה למחוק את פאבל מנפשי\r\nלעולמים,  אף כי איני אוהבת אותו עוד.  אף-על-פי שעשה לי עוול,\r\nאיני יכולה.  פאבל הוא נעורי,  פראג,  הפקולטה,  המכללה ובעיקר\r\nמקהלת פוצ'יק ולהקת הריקודים.  היום איש אינו יודע עוד מה היו\r\nכל אלה לגבינו.  שם הכרתי את פאבל,  הוא שר טנוֹר ואני אַלט,\r\nהופענו במאות קונצרטים,  שרנו שירים סוֹביֶטיים,  את שיר הבנין שלנו\r\nוכמובן שירי-עם,  אלה היו חביבים עלינו מכל.  התאהבתי אז בשירים\r\nמחבל מוראביה,  עד שאני,  ילידת העיר פלזן,  חשתי עצמי כבת מורא-\r\nביה.  השירים האלה נהיו למוטיבים המַנחים של חיי,  נתמזגו עם אותה\r\nהתקופה,  עם נעורי,  עם פאבל,  הם מזדמרים בקרבי מחדש כל-אימת\r\nששמשי אמורה לזרוח,  אני שומעת אותם בימים אלה.\r\nוכך התידדתי עם פאבל.  היום לא אוכל לספר זאת לאיש,  הרי זה\r\nנשמע כסיפור אגדה.  חגגנו את יום השנה לשחרור (צ'כוסלובקיה\r\nנשתחררה מן הכיבוש הנאצי ימים אחדים לפני תום מלחמת-העולם\r\nהשניה, בראשית מאי 1945. מאז רוֹוח המושג \"שחרור\" בעיקר\r\nבקרב סופרים ונואמים מטעם [כידוע שוחררה פראג בידי הצבא\r\nהסוביטי]). בכיכר העיר העתיקה היתה הפגנה גדולה.  המקהלה\r\nשלנו אף היא היתה נוכחת. הלכנו בצוותא לכל מקום  קומץ אנשים\r\nבין רבבות.  על הבמה עמדו מדינאים שלנו וגם מחוץ-לארץ, הושמעו\r\nהכרזות לרוב והיו מחיאות-כפים.\r\nאחר-כך ניגש אל המיקרופון טוליאטי ונשא נאום קצר באיטלקית\r\nוהכיכר השיבה,  כדרכה,  בקריאות הידד ובמחיאות-כפים.  פאבל\r\nעמד במקרה על-ידי,  כל שעת המהומה הגדולה הזאת,  ואני שמעתי\r\nשהוא קורא לתוך השאגה הכללית דבר-מה שונה,  דבר-מה משלו.\r\nהסתכלתי בפיו וראיתי שהוא שר,  אפשר לומר צועק.  הוא רצה שנשמע\r\nאותו ונצטרף אליו.  הוא שר שיר-מהפכה איטלקי שבכלל אז ברפרטוּאר\r\nשלנו והיה פופולרי מאוד: \"אבנטי פופולו,  א לה ריסקוסה,  בנדיארה\r\nרוסה,  בנדיארה רוסה...\" זה היה הוא,  כל-כולו; לא הסתפק בהתקפה\r\nעל השכל אלא ביקש גם לפגוע ברגשות.  נראה היה לי כי דבר נפלא\r\nהוא,  לברך בכיכר של פראג את מנהיג-הפועלים האיטלקי בשיר-\r\nמהפכה איטלקי.  השתוקקתי לראות את טוליאטי נרגש,  כפי שאני\r\nנתרגשתי קודם-לכן,  לכן הצטרפתי בכל כוחי לזמרתו של פאבל וגם\r\nאחרים הצטרפו,  וקמעה-קמעה הצטרפה כל המקהלה שלנו,  אבל\r\nההמולה בכיכר היתה אדירה עד להחריש,  ואנו היינו רק קומץ,  חמי-\r\nשים בסך-הכל,  והם מנו חמישים אלף.  זו היתה עדיפות אימים,  והמאבק\r\nהיה נואש.  בשעה ששרנו את הבית הראשון חששנו שניאלץ להיכנע,\r\nשאיש לא ישמע את שירתנו,  אבל אחר-כך קרה נס: הצטרפו אלינו\r\nהרבה קולות אחרים,  הבריות התחילו יורדים לסוף דעתנו והשירה\r\nבקעה לאִטה מן השאון הגדול בכיכר כפרפר הבוקע מגולם אדיר\r\nורועש.  לבסוף נתעופף אותו פרפר,  אותו השיר,  על-כל-פנים כמה מן\r\nהטאקטים האחרונים שלו,  עד לבמה,  ואנו התבוננו בשקיקה בפניו\r\nשל האיטלקי כסוּף-השער.  היינו מאושרים כשנדמה היה לנו שהגיב\r\nבתנועת-יד לשמע השיר,  ואני אף הייתי בטוחה,  אף כי בשל המרחק\r\nלא יכולתי לראות זאת ברור,  שבעיניו עומדות דמעות.\r\nובכל ההתלהבות וההתרגשות הזאת,  איני יודעת איך קרה הדבר,\r\nאחזתי פתאום בידו של פאבל,  והוא השיב לי בלחיצת-יד.  ומשדממה\r\nהכיכר ואל המיקרופון ניגש מישהו אחר,  חששתי שמא ירפה מידי,  אך\r\nהוא לא הרפה.  אחזנו זה ביד זה עד שנסתיימה ההפגנה וגם לאחר-\r\nמכן.  ההמונים נתפזרו לכל עבר ואנו טיילנו שעות אחדות בחוצותיה\r\nשל פראג הפורחת.  לאחר שבע שנים,  משמלאו לזדניצ'קה חמש,\r\nלעולם לא אשכח זאת,  הוא אמר לי שלא נישאנו מאהבה אלא\r\nמתוך משמעת מפלגתית. אני יודעת שאמר זאת בשעת מריבה,\r\nוזה היה שקר.  הוא נשאני מאהבה,  ורק לאחר-מכן נשתנה,  אך מה\r\nנורא הדבר,  שיכול היה לומר לי זאת.  הלא תמיד היה מוכיח באותות\r\nובמופתים שאהבת ימינו שונה היא,  שאין היא מנוסה מפני הבריות,\r\nאלא תגבורת בקרב,  וכזאת היתה לגבינו.  בצהרים לא התפנינו לאכול\r\nארוחה,  כילינו במזכירות המפלגה שתי לחמניות יבשות ואחר-כך לא\r\nהתראינו יום תמים.  הייתי ממתינה לפאבל בחצות,  בזמן שהיה שב\r\nהביתה מישיבות אין סופיות שנמשכו שש או שמונה שעות.  בשעות-\r\nהפנאי הייתי מעתיקה את הדוחות שנועדו לאסיפות,  השונות; הוא\r\nהחשיב זאת מאוד,  רק אני יודעת כמה החשיב את ההצלחה בהופעתו\r\nהפוליטית. מאות פעמים היה אומר בהרצאותיו שהאדם החדש שונה\r\nמן הישן בכך שהוא הורס את המחיצה בין חייו הפרטיים ובין חייו\r\nהציבוריים,  והנה כעבור שנים הוא אומר שהחברים לא הניחו לו\r\nלחיות את חייו הפרטיים.\r\nהיינו ידידים כשנתים ימים וכבר קצרה רוחי,  ואין בזה פלא. שום\r\nאשה אינה מוכנה להשלים עם היכרות נוסח-סטודנטים גרידא. פאבל\r\nהסתפק בה,  הוא הסכין לנוחות לא-מחייבת; בכל גבר יש שמץ של\r\nאנוכיות,  ומחובתה של האשה להגן על עצמה ועל שליחותה הנשית.\r\nלמרבה הצער הראה פאבל בענין זה פחות הבנה מאשר חברי המקהלה,\r\nבעיקר כמה מחברותי.  הללו נדברו עם השאר ולבסוף הוזמן פאבל\r\nלהתיצב בפני הועדה.  איני יודעת מה אמרו לו שם,  מעולם לא שוחחנו\r\nעל כך. אני משערת שלא פינקו אותו.  באותה העת הונהגה משמעת\r\nחמורה,  מוגזמת לדעתי,  אך אולי מוטב להגזים במוסר ולא בהפקרות,\r\nכבימינו.  פאבל השתמט מפנַי זמן רב,  ואני חשבתי שקילקלתי הכל.\r\nרציתי לשלוח יד בנפשי,  אבל אחר-כך בא אלי,  פיק-בּרכּיִם אחזני,\r\nהוא ביקש את סליחתי ונתן לי תשורה - מדליון ובו תצלום הקרמלין,\r\nמזכרתי היקרה ביותר,  לעולם לא אסירנה.  אין זו רק מזכרת מפאבל,\r\nזה הרבה יותר,  כה גדול היה אָשרי עד כי פרצתי בבכי.  כעבור\r\nשבועים נערכה החתונה,  כל המקהלה השתתפה בה.  החגיגה נמשכה\r\nכמעט יממה,  רקדנו ושרנו,  ואני אמרתי לפאבל שאם נבגוד זה בזה\r\nנבגוד בכל אלה שהשתתפו בחתונה,  נבגוד בהפגנה בכיכר של העיר\r\nהעתיקה וגם בטוֹליאטי.  היום זה נראה לי מגוחך,  במה לא בגדנו\r\nאחך-כך...\r\n2\r\nאני חוככת בדעתי מה אלבש מחר,  אבחר באפודה הורודה ובחצאית.\r\nבבגדים אלה גִזרתי חטובה ביותר,  שוב איני תמירה כל-כך,  אך מי\r\nיודע, אולי כגמול על קמטי יש לי חן שאין לבחורה צעירה, החן\r\nשל ההתנסות בגורל, לגבי ינדרה זה בודאי כך, המסכן, הוא אינו מש\r\nמנגד עיני, כמה מאוכזב היה כשנודע לו שאני טסה בבוקר והוא יסע\r\nבגפו.  הוא מאושר כל-אימת שניתנת לו הזדמנות לשהות במחיצתי.\r\nהוא אוהב להתהדר בבגרותו בת התשע-עשרה.  עמי היה, מן הסתם,\r\nדוהר במאה ושלושים כדי שאתפעל ממנו, ילדון מכוער, הוא טכנאי\r\nמוצלח למדי, וגם נהג.  העורכים יוצאים אתו ברצון לשטח,  לערוך\r\nרפורטז'ות קטנות,  ומה בכך,  נעים למדי לדעת שמישהו אוהב לראות\r\nאותי. בשנים האחרונות איני אהובה ביותר על עובדי שירות-השידור.\r\nאומרים עלי שאני יורדת לחייהם,  קנאית,  דוֹגמתית,  כלב-שמירה\r\nמפלגתי ועוד מה,  אבל אני לא אבוש לעולם בשל אהבתי למפלגה\r\nשאני מקדישה לה את כל שעות-הפנאי שלי. וכי מה נותר לי בחיים?\r\nלפאבל יש נשים אחרות ואני חדלתי לבלוש אחריהן, הבת מעריצה\r\nאת אביה.  זה עשר שנים שעבודתי חדגונית עד אימה, רפורטז'ות,\r\nשירות, תכניות, רפתות, חולבות, משק-הבית מיאש באותה מידה, רק\r\nהמפלגה לא חטאה לי מעולם וגם אני לא חטאתי לה, אף לא ברגעים\r\nשכמעט כולם עזבוה.  זה היה בשנת 1956,  כשנתגלו פשעי סטלין,\r\nהאנשים יצאו אז מדעתם,  ירקו על הכל,  אמרו שהעתונות שלנו\r\nמשקרת,  בתי-העסק המולאמים אינם פועלים,  התרבות שוקעת,  חבל\r\nשהוקמו הקואופרטיבים הכפריים,  ברית-המועצות היא ארץ שאין בה\r\nחופש.  הגרוע מכל היה שכך דיברו קומוניסטים באסיפותיהם,  גם פאבל\r\nדיבר כך ושוב מחאו לו כולם כפים. לפאבל מוחאים כפים תמיד,  מימי-\r\nילדותו מוחאים לו כפים,  בן יחיד,  אמו ישנה במיטה עם תצלומו.\r\nילד פלא,  אבל הוא רק גבר בינוני,  אינו מעשן,  אינו שותה,  אך ללא\r\nמחיאות-כפים אינו מסוגל לחיות,  זהו האלכוהול והניקוטין שלו.  הוא\r\nשמח שוב על שניתנה לו ההזדמנות לכבוש את לב הבריות.  דיבר על\r\nרציחות משפטיות איומות ברגש כה רב,  שהאנשים כמעט פרצו בבכי.\r\nחשתי כמה מאושר הוא בזעמו,  ושנאתיו מעומק נפשי.\r\nלמרבה המזל השתיקה המפלגה את אלה שאחזתם היסטריה.  הם\r\nנשתתקו,  גם פאבל נשתתק, מִשרתו של מרצה למַרכּסיזם באוניברסיטה\r\nהיתה נוחה מכדי שיסכן אותה,  אך משהו שרד באויר,  גרעין של\r\nאדישות,  אי-אמון,  ספקנות,  גרעין שתפח בחשאי. לא ידעתי מה אעשה\r\nנגד זה,  ונצמדתי אל המפלגה יותר מבעבר,  כאילו היתה המפלגה יצור\r\nחי,  אדם,  ומה מוזר - אשה יותר מגבר, אשה חכמה, אני יכולה לשוחח\r\nעמה בכל נושא אינטימי בשעה שאין לי על מה לשוחח עם איש,  לא\r\nרק עם פאבל; גם האחרים אינם אוהבים אותי ביותר,  ראיתי זאת\r\nכשהוצרכנו לברר אותה פרשה מביכה: אחד מעורכינו,  אדם נשוי,\r\nקיים יחסים עם הטכנאית שלנו,  בחורה צעירה, רוָקה,  בלתי-אחראית\r\nוצינית. אשת העורך פנתה ביאושה אלינו,  דנו בנושא שעות רבות,\r\nהזמנו לבירור את הרעיה, את הטכנאית, וכן עדים ממקום-העבודה\r\nשלה.  ניסינו להאיר את המקרה מכל צדדיו ולעשות צדק.  העורך קיבל\r\nנזיפה מן המפלגה, הטכנאית נקראה לסדר ושניהם חויבו להבטיח\r\nלאנמי הועדה שייפרדו.  לצערי, מלים הן רק מלים, הם אמרו מה\r\nשאמרו כדי להרגיענו, והוסיפו להיפגש.  אך לשקר אין רגלים.  כעבור\r\nזמן לא רב נודע לנו הכל.  דרשתי את העונש החמוּר ביותר.  הצעתי\r\nלהוציא את העורך מן המפלגה בעוון הונאה שיטתית של המפלגה.  אדם\r\nכמוהו אינו יכול להיות קומוניסט,  הרי הוא משקר למפלגה ואני\r\nשונאת את השקר.  אבל הצעתי לא נתקבלה,  העורך קיבל רק נזיפה,\r\nאבל הטכנאית נאלצה לעזוב את שירות-השידור.  הם נקמו בי אז\r\nכראוּי, עשו אותי למפלצת, לחית-טרף, אירגנו נגדי מסע שלם, התחילו\r\nבולשים אחר חיי הפרטיים.  וזה היה עקב אכילס שלי, אשה אינה\r\nמסוגלת לחיות בלי רגש, אחרת אינה אשה, למה אכחד.  כיון שלא\r\nמצאתי אהבה בבית, חיפשתיה במקום אחר.  בין כה וכה חיפשתיה\r\nלשוא.  פעם הסתערו עלי באסיפה,  אמרו שאני צבועה,  מוקיעה אנשים\r\nאחרים,  מערערת את מוסד הנישואין,  אני רוצה להוציאם משורות\r\nהמפלגה,  לסלקם,  להרסם,  ואני עצמי איני שומרת אמונים לבעלי.  כך\r\nדיברו באסיפה,  אך מאחורי גבי אמרו דברים גרועים יותר,  כלפי\r\nהציבור אני נזירה ובחיי הפרטיים זונה.  כאילו לא יכלו להבין,  שדוקא\r\nמשום שטעמתי טעמם של נישואים אומללים,  דוקא משום כך אני\r\nמקפידה עם אחרים,  לא מתוך שנאה אליהם,  אלא מתוך אהבה,  מתוך\r\nאהבה לאהבה,  אהבה לביתם,  לילדיהם.  אני רוצה לעזור להם,  הרי גם\r\nלי יש ילד ובית ואני דואגת להם.\r\nאולי הם צודקים.  אולי אני אשה רעה ואין לשלול מן האנשים\r\nאת חירותם ולאיש אין זכות להתערב בחייהם הפרטיים.  אולי באמת\r\nבנינו עולם גרוע ואני באמת איני אלא קומיסר נתעב התוחב חטמו\r\nלענינים לא לו.  אבל כזאת אני,  ואיני יכולה לנהוג אלא לפי מה\r\nשאני מרגישה. עכשיו כבר מאוחר מדי, הן תמיד האמנתי כי ישות\r\nאנושית אינה ניתנת לחלוקה.  רק הבורגני הצבוע מתחלק לישות\r\nציבורית ולישות פרטית, זוהי אמונתי, ולפיה נהגתי תמיד וגם הפעם.\r\nואולי הייתי רעה, בכך אני מוכנה להודות ללא נקיפת מצפון, אני\r\nשונאת את הבחורות הצעירות, פירות הבוסר, גסות הרוח,  ללא שמץ\r\nשל סולידריות עם האשה המבוגרת.  יבוא היום וגם הן תהיינה בנות\r\nשלושים וחמש וארבעים ואל יאמר לי איש שאחת מהן אהבה אותו,\r\nוכי היא יודעת מהי אהבה? מוכנה לשכב עם כל אחד,  מעצורים אין\r\nלה,  היא חסרת-בושה,  וכל מי שמַשוה אותי לבחורות כאלה רק משום\r\nשבהיותי נשואה קיימתי יחסים עם גברים אחרים,  מעליב אותי עד\r\nעמקי נשמתי.  אני תמיד שיחרתי לאהבה,  ואם טעיתי ולא מצאתיה\r\nבמקום שחיפשתיה,  חלפה בי צמרמורת ונפניתי לאחור. הסתלקתי,\r\nהלכתי למקום אחר,  הגם שידעתי מה פשוט הדבר לשכוח חלום-נעורים\r\nעל אהבה,  למחוק אותו מלבי ולהיקלע אל ממלכה של חירות מוזרה,\r\nשבה הכלימה והרתיעה והמוסר הם בבל יימצאו,  בממלכת-חירות\r\nמוזרה ונתעבה,  שבה הכל שרוי ודי בה להקשיב לפעימות המין\r\nבקרבו של האדם,  החיה הזאת.  ואני יודעת שאם אעבור את הגבול,\r\nאחדל להיות אני עצמי ואהיה אחרת,  שאינה יודעת מי היא. השינוי\r\nהאיום מטיל עלי את מוראו ולכן אני משחרת לאהבה,  נואשת כולי\r\nאני משחרת לאהבה, שבה אוכל להיבלע כמות שאני,  עם כל חלומותי\r\nוהאידיאלים שלי,  כי איני רוצה שחיי יישברו לשנַיִם,  אני רוצה שיישארו\r\nשלמים מתחילתם ועד סופם,  ולכן הייתי כה המומה,  כשהכרתיך,\r\nלודביק,  לודביק...\r\n3\r\nכשנכנסתי בפעם הראשונה ללשכתו הרגשתי שאין זו אלא מהתלה,\r\nשכּן לא עורר בי ענין מיוחד.  פתחתי בלי גינונים יתירים ואמרתי\r\nלו איזה מידע אני מבקשת לקבל מידיו,  וכיצד אני מתארת לעצמי את\r\nהפליטון לרדיו.  כשהתחיל משוחח עמי הרגשתי פתאום שאני מסתבכת,\r\nמקשקשת,  פולטת דברי-הבל.  וכשראה שבאתי במבוכה,  הסיט מיד את\r\nהשיחה לאפיק של חולין. האם אני נשואה,  האם יש לי ילדים,  לאן\r\nאני נוסעת לבלות את חופשתי ועוד אמר שאני נראית צעירה ויפה.\r\nביקש לחלצני מן המיצר.  זה היה נחמד,  כבר הכרתי רברבנים היודעים\r\nלהתנפח אפילו אינם יודעים עשירית ממה שהוא יודע.  אילו פאבל\r\nבמקומו,  היה מדבר כל הזמן על עצמו - כמה משעשע! לאחר ששהיתי\r\nאצלו שעה תמימה לא ידעתי כלום על המוסד שעבד בו.  בבית רקחתי\r\nאת הפליטון,  אך המלאכה לא צלחה בידי,  אולי שמחתי שאינני\r\nמצליחה,  כי היה לי תירוץ לטלפן אליו.  האם הוא מוכן לקרוא מה\r\nשכתבתי.  נפגשנו בבית-קפה,  הפליטון האומלל שלי השתרע על ארבעה\r\nעמודים, הוא קרא אותו,  הרעיף עלי חיוך אביבי ואמר שהוא מצוין.\r\nמלכתחילה נתן בלבי להבין שאני מעניינת אותו כאשה ולא כעורכת.\r\nלא ידעתי אם עלי לשמוח או להיעלב,  אבל הוא היה נחמד.  הבנו זה את\r\nזה,  אין הוא איש-רוח מזויף,  הללו מעוררים בי בחילה.  הוא קנה לו\r\nנסיון-חיים עשיר,  עבד אפילו במכרות,  אמרתי לו שאני אוהבת אנשים\r\nמסוגו,  אנשים עם ביוגרפיה של גורקי.  השתוממתי כשסיפר לי שנולד\r\nבמוראביה הדרומית ואף ניגן בתזמורת צוענית.  לא האמנתי למשמע\r\nאזני, שמעתי את הצליל המַנחה של חיי,  ראיתי את נעורי באים\r\nלקראתי מרחוק וחשתי כיצד אני נכבשת לו.  הוא שאל אותי למעשי\r\nבכל ימות השנה.  סיפרתי לו הכל והוא אמר לי - אני שומעת את\r\nקולו בלי הרף - ספק בבדיחות-הדעת ספק מתוך השתתפות בצער,\r\n\"גברה הלנה,  אלה אינם חיים.\" אחר-כך הצהיר שהדברים צריכים\r\nלהשתנות,  ושעלי להתפנות יותר לשמחות החיים.  אמרתי לו\r\nשאיני מתנגדת לכך,  ושתמיד דגלתי בשמחות ואין דבר המקומם אותי\r\nיותר מן האבל שבאָפנה. לא חשוב כלל,  אמר,  במה את דוגלת,  חסידי\r\nהשמחות הם בדרך-כלל העצובים שבאנשים.  אה,  אילו ידעת כמה אתה\r\nצודק,  רציתי לזעוק,  ואחר-כך הודיע לי,  ללא כחל ושרק,  שיבוא\r\nלקחת אותי למחרת היום לשירות-השידור בשעה ארבע,  ונסע יחד\r\nלחיק הטבע,  בסביבות פראג.  התגוננתי,  הרי אשה נשואה אני ואיני\r\nיכולה,  סתם כך,  לנסוע בחברתו של גבר זר אל היערות,  ולודביק\r\nהשיב בבדיחה ואמר שהוא אינו גבר אלא מדען,  אך מיד נעצב לבו.\r\nראיתי זאת וגל של חום הציפני. שמחתי על שהוא משתוקק אלי\r\nותשוקתו מתלהטת לאחר שהזכרתי לו שאני אשה נשואה. כשאני\r\nאומרת זאת אני מתרחקת ממנו והרי בידוע שתשוקתו של אדם עזה\r\nביותר לדבר המתרחק מהישג-ידו.  שתיתי בצמא את היגון הנסוך על\r\nפניו ובאותה שעה נתחוור לי שהוא מאוהב בי.  ולמחרת היום לחש\r\nנהר מולדאבה מן העבר האחד,  ומן העבר האחר נתרומם יער תלול.\r\nזה היה רומנטי, אני אוהבת רומנטיקה, כנראה התנהגתי מעט כמטורפת,\r\nאולי שלא כיאה לאֵם של ילדה בת שתים-עשרה,  צחקתי,  קיפצתי,\r\nנטלתי את ידו ואילצתיו לרוץ עמי כברת דרך.  אחר-כך נעצרנו,  לבי\r\nפעם בחזקה,  עמדנו צמודים זה לזה,  לודביק נשתוחח מעט ונשקני\r\nבקלילות.  מיד עקרתי עצמי מעמו ושוב אחזתי בידו ושוב רצנו כברת\r\nדרך.  יש לי מום קל בלב ודי במאמץ קטן ביותר להחיש את פעימותיו,\r\nדי בעליה לקומה אחת של בית,  למשל.  לכן האטתי את צעדי,\r\nנשימתי נרגעה והלכה,  ופתאום התחלתי לפזם חרש את שני הטאקטים\r\nהראשונים של שירי האהוב ביותר,  \"הוי זרחה השמש בגינתנו\"...\r\nומשנתחוור לי שירד לסוף דעתי נתתי קולי בשיר,  לא התביישתי כלל,\r\nחשתי כיצד נושרים מעלי שנים,  דאגות,  יגונות,  אלף קשקשים אפו-\r\nרים. ואחר-כך ישבנו בפונדק קטן ליד זבארסלבו,  אכלנו לחם ונקני-\r\nקיות,  הכל היה פשוט מאוד,  הפונדקאי הנרגן,  המפה המרובבת,  ואף-\r\nעל-פי-כן היתה ההרפתקה נפלאה.  אמרתי ללודביק,  אתה יודע שבעוד\r\nשלושה ימים אני נוסעת לסלובאצקו (דרום מוראביה) לכתוב רפורטז'ה\r\nעל מסע המלכים.  הוא שאל אותי לאיזה מקום וכשאמרתי לו אמר לי\r\nששם נולד,  שוב צירוף-מקרים שהמם אותי.  עכשיו כבר הוטלו הקוביות,\r\nזדניצ'קה ישנה,  אני מפחדת ולודביק כבר נסע למוראביה והוא ממתין\r\nלי ליד תחנת-האוטובוס.\r\nג\r\n1\r\nכן, הלכתי לשוטט. על גשר המוראבה עמדתי מלכת\r\nוהסתכלתי בזרם הנהר.  מה מכוער הנהר הזה (דומה שזורם בו בוץ\r\nולא מים) ומה משמימה הטיילת: רחוב שכל-עצמו חמישה בתים\r\nבורגניים בני קומה אחת העומדים כל אחד ברשות עצמן,  מוזרים\r\nומיותמים; אולי אמורים היו לשמש יסוד לטיילת,  שהדרה לא יצא\r\nמעולם מן הכוח אל הפועל.  על שנַיִם מהם מרחפים כרובים עשויים\r\nחומר ותמונות זעירות שנתקלפו מכבר,  הכרוב הוא נטול-כנפים והציו-\r\nרים נתקלפו,  זעיר שם זעיר שם,  עד הלבֵנים,  ומשמעותם אבדה.  רחוב\r\nהבתים המיותמים מסתיים,  מאחוריהם מזדקרים תרני-ברזל של המתח\r\nהגבוה,  כר-מרעה ועליו מעט אוזים שנתאחרו,  ולבסוף שדה,  שדה ללא\r\nאפקים,  שדה המשתרע עד האַיִן,  שדה שנבלע בו הבוץ של נהר\r\nמוראבה.\r\nערים משתקפות זו בזו כמו במין מראה. בנופים שנקלעתי אליהם\r\n(הכרתים בימי-ילדותי,  אבל אז לא דיברו אל לבי) ראיתי פתאום\r\nאת אוסטראבה,  עיר הכורים הדומה לאכסנית-לילה ענקית,  מלאה\r\nבתים עזובים ורחובות מזוהמים המוליכים אל החלל הריק.  הייתי\r\nלכוד,  עמדתי על הגשר כאדם החשוף לאש מקלעים.  לא רציתי\r\nלהסתכל עוד בחמשת בתי המתבודדים, כי רציתי להרהר באוסטראבה.\r\nלכן פניתי לאחור והתחלתי לטייל על הגדה,  כנגד זרמו של הנהר.\r\nלאורך הגדה הוליך משעול של עצי-לִבנה: שדרת-תצפית צרה.\r\nלימין המשעול השתפלה לעבר המים גדה מכוסה כרי-דשא ועשבים\r\nחוטים.  הלאה, מעבר לנהר, נשקפו מן הגדה האחרת מחסנים, בתי-\r\nמלאכה וחצרות של בתי-חרושת קטנים; משמאל לדרך נתמשכה\r\nמזבלה ואחר-כך שדות רחבי-ידים מנוקבים בתרני-פלדה ועליהם חוטי-\r\nחשמל. חלפתי על-פני המראות האלה במשעול הצר של השדרה,\r\nכאילו פסעתי על-גבי גשרון ארוך המתוח על-פני המים - אני מַשוה\r\nנופים אלה למים רבים משום שצינה עלתה מהם. הלכתי באותה\r\nסוף עמוד 22",
    "Author": "מילן קונדרה",
    "Language": "צ'כית",
    "Translator": "דב קווסטלר"
}