{
    "Article-name": "ללא גורל",
    "Article-text": "\r\nImre Kertesz, Sorstalansag\r\n1\r\nהיום לא הלכתי לבית-הספר. כלומר הלכתי,  אבל\r\nרק כדי לבקש מהמחנך ללכת הביתה.  מסרתי לו גם את המכתב\r\nשל אבי,  שבו הוא ביקש לשחרר אותי \"מסיבות משפחתיות\".\r\nשאל,  מהי הסיבה המשפחתית. אמרתי לו שאבי נקרא לשירות-\r\nעבודה; אז אחר-כך הוא כבר לא התעקש יותר.\r\nלא הלכתי הביתה,  מיהרתי לחנות שלנו. שם הם מחכים לי.\r\nכך אמר אבי.  הוא גם הוסיף שאזדרז,  אולי יצטרכו אותי.  בעצם,\r\nבגלל זה ביקש שישחררו אותי מבית-הספר.  ואולי כדי ש\"יראה\r\nאותי על-ידו ביום האחרון הזה,  לפני שהוא נפרד מהבית\": כי גם\r\nאת זה הוא אמר,  אמנם בהזדמנות אחרת.  נדמה לי שהוא אמר את\r\nזה לאמי,  כשטילפן אליה בבוקר.  כי הרי יום חמישי היום וביום\r\nהזה,  כמו גם ביום ראשון,  כלל-ברזל הוא שאחרי-הצהריים שלי\r\nמגיע לאמי.  אבל אבי הודיע לה; היום אני לא יכול לתת לג'ורְקָה\r\nלבוא אליך - כך הוא נימק את זה אז.  אבל אולי גם לא.  היום\r\nבבוקר הייתי קצת עייף אחרי האזעקה בלילה ואולי אני לא זוכר\r\nבדיוק.  אני בטוח רק שהוא אמר את זה.  אם לא לאמי,  אז למישהו\r\nאחר.\r\nגם אני דיברתי כמה מלים עם אמי,  אני כבר לא זוכר מה.  אני\r\nחושב שהיא גם כעסה עלי,  כי בגלל שאבי היה שם,  הייתי\r\nמוכרח להיות קצת קשוח אליה: סוף-סוף הרי אני חייב למצוא\r\nחן בעיני אבי.  כשכבר עמדתי לצאת מהבית,  אמרה לי אפילו\r\nאמי החורגת כמה מלים של קירבה בפרוזדור,  בארבע עיניים.\r\nאמרה שהיא מקווה שביום כל-כך עצוב בשבילנו היא \"תוכל\r\nלסמוך גם עלי שאתנהג כמו שצריך\".  לא ידעתי מה אני יכול\r\nלומר על זה,  וגם לא אמרתי כלום,  אבל יכול להיות שהיא לא\r\nפירשה נכון את שתיקתי,  כי מיד המשיכה ואמרה בערך ככה,\r\nשבאזהרה הזאת היא לא התכוונה לפגוע ברגשותי,  היא יודעת\r\nשהאזהרה בעצם מיותרת,  והרי אין לה ספק,  שנער גדול כמוני\r\nעוד מעט בן חמש-עשרה יכול גם בעצמו לתפוס את גודל המכה\r\nשניחתה עלינו,  כך היא ניסחה את זה.  הינהנתי בראש.  ראיתי\r\nגם שהיא מסתפקת בזה.  היא גם עשתה ביד איזו תנועה לעברי\r\nוכבר פחדתי שהיא רוצה לחבק אותי.  אבל אחר-כך היא\r\nבכל-זאת לא עשתה את זה,  רק נאנחה אנחה עמוקה וארוכה\r\nוהנשימה שלה רעדה.  שמתי לב שגם העיניים שלה נהיות לחות.\r\nזה לא היה נעים.  אחר-כך הייתי רשאי ללכת.\r\nאת הדרך מבית-הספר לחנות שלנו עשיתי ברגל.  אף-על-פי\r\nשהאביב רק התחיל,  היה בוקר בהיר וחמים.  הייתי אפילו פותח\r\nאת הכפתורים,  אבל אחר-כך החלטתי שלא: ברוח הנגדית הקלה\r\nעלולה כנף המעיל להתקפל שוב ולכסות את הכוכב הצהוב שלי,\r\nוזה בניגוד לתקנות.  עכשיו אני כבר צריך להיות זהיר יותר\r\nבכמה עניינים.  מרתף העצים שלנו נמצא לא רחוק מכאן,  ברחוב\r\nצדדי.  מדרגות תלולות מובילות לאפלולית שלמטה.\r\nאת אבי ואת אמי החורגת מצאתי במשרד: כלוב זכוכית צר\r\nומואר,  דומה לאקווריום,  ממש בתחתית המדרגות.  היה אתם גם\r\nהאדון שוטו, שאותו אני מכיר, כי הוא עבד אצלנו פעם\r\nכמנהל-חשבונות וגם טיפל במחסן האחר שלנו, זה שתחת כיפת\r\nהשמים,  שאותו הוא כבר הספיק בינתיים לקנות מאתנו.  כך\r\nבכל-אופן אנחנו מגדירים את זה.  כי כל זה,  בעצם,  רק מין\r\nתחבולה עסקית,  ככל הידוע לי,  כדי שאדון שוטו,  שנקי מכל\r\nחשד מבחינה גזעית ולא עונד כוכב צהוב,  יוכל להשגיח על\r\nהנכסים שלנו שם,  נו,  וכדי שבינתיים גם לא נצטרך לוותר\r\nלגמרי על ההכנסות.\r\nובכל-זאת אמרתי לו שלום קצת אחרת מאשר קודם,  כי במובן\r\nמסוים הוא בכל-זאת עומד עכשיו מעלינו.  גם הורי נותנים לו\r\nיותר תשומת-לב אבל הוא דווקא מתעקש עוד יותר על המנהג\r\nשלו לקרוא לאבי \"אדון המנהל\",  ולאמי החורגת \"גברתי\r\nהיקרה,  הנכבדה\",  כאילו כלום לא קרה,  וגם לנשק לה את היד\r\nהוא לא מחמיץ אף פעם.  גם אותי הוא קיבל בטון הדיבור הישן\r\nשלו,  המבודח.  הוא בכלל לא הרגיש בכוכב הצהוב שלי.\r\nאחר-כך נשארתי לעמוד על-יד הדלת,  והם חזרו למה שהפסיקו\r\nבגלל בואי.  נראה לי שקטעתי אותם בדיוק באמצע משא-ומתן.\r\nבהתחלה אפילו לא הבנתי על מה הם מדברים.  לרגע גם עצמתי\r\nאת העיניים,  שהיו עדיין מסונוורות קצת מהשמש שלמעלה.\r\nבזמן הזה אבי אמר משהו,  וכשפקחתי את העיניים - האדון\r\nשוטו.  על הפנים השחומים העגולים שלו,  עם השפם הדק והרווח\r\nהקטן שבין שתי השיניים הקדמיות הלבנות,  קיפצו כדורי שמש\r\nצהובים-אדומים,  כמו מורסות שהתפוצצו.  את המשפט הבא שוב\r\nאמר אבי והוא דיבר על איזו \"סחורה\",  שמוטב שאדון שוטו\r\n\"יקח גם אותה אתו מיד\".  לאדון שוטו לא היתה התנגדות.  לכן\r\nהוציא אבי ממגרת שולחן-הכתיבה חבילונת קטנה עטופה בנייר\r\nמשי וקשורה בחוט.  רק עכשיו תפסתי באיזו סחורה מדובר\r\nבעצם,  לפי הצורה השטוחה הכרתי את החבילה מיד: בפנים\r\nהיתה הקופסה.  בקופסה נמצאים התכשיטים החשובים שלנו\r\nועוד חפצים מסוג זה.  ואפילו נדמה לי שבמיוחד בגללי כינו\r\nאותה \"סחורה\",  כדי שלא אזהה אותה.  האדון שוטו הבליע אותה\r\nמיד בתוך התיק שלו.  אבל אחר-כך פרץ ביניהם ויכוח קטן: כי\r\nהאדון שוטו הוציא את העט-נובע שלו ורצה בכל מחיר לתת\r\nלאבא \"קבלה\" על ה\"סחורה\".  הוא התעקש הרבה זמן,  למרות\r\nשאבא אמר לו \"אל תהיה ילדותי\" ו\"בינינו אין צורך בדברים\r\nכאלה\".  שמתי לב שלאדון שוטו היה נעים מאוד לשמוע את זה.\r\nהוא גם אמר: אני יודע שהאדון מנהל נותן בי אמון,  אבל בחיים\r\nהמעשיים כל דבר יש לו הסדר והצורה שלו.  ואפילו פנה לעזרת\r\nאמי החורגת: האין זה נכון,  גברתי הנכבדה? אבל היא,  בחיוך\r\nעייף על השפתיים,  אמרה רק משהו כמו,  שהיא סומכת לגמרי\r\nעל הגברים שיגיעו להסדר הולם בשאלה הזאת.\r\nלי כבר נמאס קצת מהעניין,  עד שבסוף הוא בכל-זאת החזיר\r\nאת העט למקום.  ואז הם התחילו להתלבט בעניין המחסן שלנו,\r\nמה באמת יעשו בקרשים הרבים שבו.  אבי,  שמעתי,  חשב\r\nשצריך למהר,  לפני שהשלטונות \"אולי ישימו את היד על\r\nהחנות\",  והוא ביקש מאדון שוטו,  עם כל הנסיון המסחרי\r\nוהמיומנות שלו,  שיעזור בעניין הזה לאמי החורגת.  ואדון שוטו\r\nפנה מיד אל אמי החורגת והכריז: מובן מאליו,  גברתי הנכבדה.\r\nהרי בין כך נעמוד בקשר קבוע בגלל ענייני החשבונות.  אני\r\nחושב שהוא התכוון למגרש שלנו שבידו.  הרבה זמן עבר עד\r\nשהתחיל סוף-סוף להיפרד מאתנו.  בפנים קודרים לחץ באריכות\r\nאת ידו של אבי.  עם-זאת חיווה את דעתו,  ש\"ברגע כזה אין\r\nמקום להרבה דיבורים\" ולכן הוא מבקש לומר לאבי רק שתי\r\nמלים לפרידה: להתראות בקרוב,  אדון המנהל.  אבי,  בחיוך קטן,\r\nעקום,  ענה לו: נקווה שכך יהיה,  אדון שוטו.  באותו זמן פתחה\r\nאמי החורגת את התיק שלה,  הוציאה ממנו ממחטה והביאה\r\nאותה ישר אל העיניים.  בעבועים משונים נשמעו מהגרון שלה.\r\nהשתרר שקט,  והמצב היה מביך מאוד,  כי היתה לי הרגשה שגם\r\nאני צריך לעשות משהו.  אבל זה קרה פתאום ולא עלה בדעתי\r\nשום רעיון מחוכם.  ראיתי,  גם האדון שוטו היה במבוכה בגלל\r\nזה: אבל לא,  גברתי הנכבדה,  הוא אמר,  אסור ככה.  באמת\r\nאסור.  הוא נראה קצת מבוהל.  הוא התכופף,  וכאילו הפיל את\r\nהפה שלו על היד של אמי החורגת,  כדי לבצע את נשיקת-היד\r\nהמסורתית.  מיד אחר-כך זינק אל הדלת - בקושי הספקתי לקפוץ\r\nהצִדה.  ממני הוא שכח להיפרד.  אחרי שיצא,  שמענו עוד כמה זמן\r\nאת הצעדים הכבדים שלו על קרשי המדרגות.\r\nאחרי רגע של שתיקה,  אמר אבי כך: ובכן,  גם זה ירד מאתנו.\r\nעל כך הגיבה אמי החורגת,  עדיין בקול עמום במקצת,  ושאלה\r\nאם אבי לא היה צריך בכל-זאת לקבל מהאדון שוטו את הקבלה\r\nההיא.  אבל אבא ענה לה שלקבלה כזאת אין שום \"ערך מעשי\",\r\nאדרבה,  אפילו יותר מסוכן להסתיר אותה מאשר את הקופסה\r\nעצמה.  והוא הסביר לה: עכשיו אנחנו \"מוכרחים לשים הכל על\r\nקלף אחד\",  ודווקא על הקלף הזה,  שנסמוך על אדון שוטו,  כי\r\nבלאו הכי אין לנו כרגע פתרון אחר.  ואז אמי החורגת השתתקה,\r\nאבל אחר-כך העירה,  שייתכן אמנם שאבי צודק,  אבל בכל-זאת\r\nהיה לה יותר בטחון \"עם קבלה ביד\".  אבל היא לא יכלה להסביר\r\nבדיוק למה.  ואז האיץ בה אבי שיגשו כבר לעבודה שיש להם\r\nלעשות,  שכן,  כך אמר,  הזמן רץ.  כי הוא רצה להעביר לה את\r\nספרי-החשבונות,  כדי שתתמצא בהם והחנות לא תצטרך לשבות\r\nבזמן שהוא יהיה במחנה-העבודה.  תוך כדי כך הוא החליף גם\r\nאתי כמה מלים חטופות.  הוא שאל אם שיחררו אותי מבית-הספר\r\nבלי בעיות וכדומה.  בסוף אמר שאשב עכשיו ואהיה בשקט,  עד\r\nשיסדיר עם אמי החורגת את ענייני הספרים.\r\nאלא שזה נמשך הרבה זמן.  בהתחלה ניסיתי להתאזר\r\nבסבלנות והשתדלתי לחשוב על אבי,  ליתר דיוק,  על זה שמחר\r\nהוא הולך ושאחר-כך,  כנראה,  הרבה זמן לא אוכל לראות אותו.\r\nאבל אחרי כמה זמן התעייפתי מהמחשבה הזאת ואז,  כיוון שלא\r\nיכולתי לעשות למען אבי שום דבר אחר,  התחלתי להשתעמם.\r\nגם הישיבה הממושכת עייפה אותי מאוד ורק בשביל השינוי\r\nקמתי ושתיתי מהברז.  הם לא אמרו כלום.  אחר-כך גם ניגשתי\r\nפעם אחת לחלק האחורי,  בין הקרשים,  כדי להשתין.  כשחזרתי,\r\nרחצתי את הידיים בכיור החלוד,  הסדוק,  הדומה לשבלול.\r\nאחר-כך הוצאתי מהילקוט את ארוחת-העשר שלי ואכלתי אותה\r\nובסוף שוב שתיתי מהברז.  הם לא אמרו כלום.  חזרתי לשבת\r\nבמקומי.  אחר-כך השתעממתי נורא עוד המון זמן.\r\nכשעלינו לרחוב כבר היתה שעת צהריים.  העיניים שוב\r\nהסתנוורו לי,  עכשיו האור ממש הציק להן.  אבי התעסק הרבה\r\nזמן עם הסֶגר של שני מנעולי הברזל האפורים,  כבר היה לי\r\nרושם שזה בכוונה.  אחר-כך מסר את המפתחות לאמי החורגת,\r\nכי הוא כבר לא יצטרך אותם.  אני יודע,  כי הוא אמר את זה.  אמי\r\nהחורגת פתחה את התיק שלה,  פחדתי שזה שוב בשביל\r\nהממחטה,  אבל היא רק שמה בו את המפתחות.  מיהרנו לצאת\r\nלדרך.  בהתחלה חשבתי,  הביתה,  אבל לא,  קודם-כל הלכנו עוד\r\nלעשות קניות.  לאמי החורגת היתה רשימה ארוכה של כל מה\r\nשיהיה נחוץ לאבי במחנה-העבודה.  חלק מזה הוא כבר הספיק\r\nלהשיג אתמול.  אבל בשאר היינו צריכים לטפל עכשיו.  היתה\r\nהרגשה קצת לא נוחה ללכת אתם,  ככה,  בשלושה,  ועל שלושתנו\r\nכוכב צהוב.  כשאני לבד,  זה אפילו משעשע אותי.  אבל יחד אתם\r\nזה ממש מביך.  אני לא יכול להסביר למה.  אבל אחר-כך כבר לא\r\nנתתי את דעתי על זה.  בכל מקום החנויות היו מלאות אנשים,\r\nחוץ מהחנות שבה קנינו את תרמיל-הגב - כאן היינו הלקוחות\r\nהיחידים.  האוויר היה ספוג כולו ריח כבד של אריגים צבועים.\r\nבעל החנות,  זקן קטן ומצהיב,  אבל עם שיניים תותבות מבריקות\r\nומגן-מרפקים על זרועו האחת,  ואשתו השמנה,  התייחסו אלינו\r\nבלבביות רבה.  הם ערמו לפנינו על הדלפק כל מיני סחורות.\r\nשמתי לב שבעל החנות קורא לזקנה \"נערתי\" ומריץ אותה בכל\r\nפעם להביא את הסחורה.  את החנות,  אגב,  אני מכיר,  כי היא\r\nקרובה לבית שלנו,  אבל בפנים עוד לא הייתי.  זו מין חנות\r\nספורט,  בעצם,  אם כי מוכרים בה גם דברים אחרים.  בזמן\r\nהאחרון אפשר להשיג אצלם אפילו כוכב צהוב שהם בעצמם\r\nמייצרים,  כי עכשיו הרי מורגש כמובן מחסור רב בבד צהוב.\r\n(לצרכים שלנו דאגה אמי החורגת בעוד מועד).  הרעיון שלהם,\r\nעד כמה שאני מבין,  הוא למתוח את הבד על חתיכת קרטון,  ואז\r\nהוא יפה יותר,  כמובן,  נו,  וגם הקצוות של הכוכבים לא גזורים\r\nבצורה כל-כך מגוחכת כמו שרואים לפעמים אצל אלה שעושים\r\nאותם בבית.  שמתי לב שגם על החזה שלהם עצמם מתנוסס\r\nהמוצר שלהם.  וזה היה כאילו הם עונדים אותו רק כדי שגם\r\nלקונים יתחשק.\r\nוהנה כבר חזרה הזקנה עם הסחורות.  עוד קודם-לכן שאל בעל\r\nהחנות: האם הקנייה,  אם יורשה לו לשאול,  היא לקראת שירות\r\nבמחנה-עבודה.  את ה\"כן\" אמרה אמי החורגת.  הזקן הינהן\r\nבראשו בעצב.  הוא אפילו הרים את שתי הידיים המגוידות שלו\r\nעם הכתמים שעל העור ובתנועת רחמים שמט אותן בחזרה על\r\nהדלפק שלפניו.  ואז הזכירה לו אמי החורגת שאנחנו זקוקים\r\nלתרמיל-גב ורצתה לדעת אם יש לו.  הזקן היסס ואחר-כך אמר:\r\nבשבילכם נמצא.  ולאשתו אמר: נערתי,  תביאי לאדון מהמחסן!\r\nתרמיל-הגב ישר התאים.  אבל בעל החנות הריץ את אשתו גם\r\nבשביל חפצים אחרים,  שאבי,  לדעתו,  \"לא יוכל להסתדר\r\nבלעדיהם במקום שהוא הולך אליו\".  בכלל,  הוא דיבר אתנו\r\nבהתחשבות ומתוך רגש השתתפות וכל הזמן עקף ככל האפשר\r\nאת הביטוי \"שירות-עבודה\",  והשתדל שלא ייאלץ להשתמש\r\nבו.  הוא הראה רק דברים שימושיים: קערית עם סגירה\r\nהרמטית,  אולר עם כל מיני מכשירים בנרתיק שלו,  תרמיל-צד\r\nוכדומה,  דברים שאותם מחפשים אצלו בדרך-כלל \"בנסיבות\r\nדומות\".  אמי החורגת אפילו קנתה לאבי את האולר.  גם בעיני\r\nהוא מצא חן.  אחרי שכבר קנינו הכל,  אמר בעל החנות לאשתו:\r\nקופה! ואז נדחקה הזקנה עם הגוף הרך שלה,  העטוף בשמלה\r\nשחורה,  בין הקופה הרושמת לכורסה מרופדת בכריות.  בעל\r\nהחנות ליווה אותנו ממש עד הדלת.  שם הוא אמר,  ש\"יהיה לו\r\nהכבוד גם פעם נוספת,  אחר-כך נרכן אל אבי מתוך קירבה גדולה\r\nוהוסיף עוד בלחש: כמו שאנחנו שנינו רואים את זה,  האדון\r\nהנכבד ואני.\r\nעכשיו באמת פנינו סוף-סוף ללכת הביתה.  אנחנו גרים\r\nבבניין משותף גדול,  קרוב לכיכר שיש שם גם תחנה של\r\nהחשמלית.  אחרי שכבר עלינו קומה אחת,  אמי החורגת נזכרה:\r\nהיא שכחה להמיר את תלוש הלחם.  ואני הייתי צריך לחזור אל\r\nהאופה.  בשביל להיכנס לחנות הייתי צריך לעמוד קצת בתור,\r\nואז לגשת קודם-כל לאשה הבלונדינית עם החזה הגדול,  שגזרה\r\nאת המשבצת המתאימה של תלוש הלחם,  וממנה - לאופה,\r\nששקל את הלחם.  הוא אפילו לא החזיר לי שלום,  כי הוא היה\r\nידוע בסביבה כאחד שלא מחבב יהודים.  בגלל זה הוא גם דחף לי\r\nלחם עם כמה דקגראם פחות.  אבל שמעתי גם שככה היתה\r\nנשארת לו שארית גדולה יותר מהמנות המוקצבות.  ואיכשהו,\r\nלפי המבט המרוכז שלו והתנועות הזריזות,  גם הבנתי פתאום\r\nבאותו רגע את הצדק שבאופן המחשבה שלו,  שלא נותן לו\r\nלחבב את היהודים - מפני שאז עוד היה מרגיש לא נעים שהוא\r\nמרמה אותם,  ואילו ככה הוא נוהג על-פי אמונתו,  וצדקת הרעיון\r\nהיא שמכוונת את מעשיו,  וזה כבר,  לא יכולתי להכחיש,  בוודאי\r\nעניין שונה לגמרי,  כמובן.\r\nמהאופה מיהרתי הביתה,  כי בינתיים כבר נהייתי רעב כהוגן,\r\nובגלל זה לא הסכמתי להתעכב יותר מלמלה או שתיים עם\r\nאנה-מריה,  שבדיוק כשעמדתי לעלות דילגה במדרגות למטה.\r\nהיא גרה בקומה שלנו אצל השטיינרים,  שאתם היינו נפגשים\r\nבזמן האחרון ערב-ערב אצל הפליישמנים הזקנים.  בעבר די\r\nהתעלמנו מהשכנות הזאת,  אבל עכשיו התברר שאנחנו מאותו\r\nהסוג,  ולכן מתבקש שנחליף קצת דעות בערבים על הסיכויים\r\nהמשותפים שלנו.  אנחנו שנינו היינו מדברים באותו הזמן על\r\nדברים אחרים,  וככה נודע לי שהשטיינרים הם בעצם רק דוד\r\nודודה שלה: הוריה עומדים להתגרש,  וכיוון שכבר כמה זמן הם\r\nלא הצליחו להגיע לשום הסכמה לגביה,  החליטו ככה,  שמוטב\r\nשתהיה כאן,  כלומר לא אצל זה ולא אצל זה.  לפני-כן היתה\r\nבפנימייה,  כמוני,  אגב,  מאותה סיבה עצמה.  גם היא בת\r\nארבע-עשרה בערך.  יש לה צוואר ארוך.  מתחת לכוכב הצהוב\r\nכבר מתחילים לבלוט לה שדיים.  גם אותה שלחו אל האופה.  היא\r\nגם רצתה לדעת,  אם יש לי חשק למשחק רמי קטן אחרי-\r\nהצהריים,  בארבעה,  אתה ועם שתי האחיות שגרות בקומה\r\nשמעלינו.  אנה-מריה מיודדת אתן,  אבל אני מכיר אותן רק\r\nבאופן שטחי מהמסדרון ומהמקלט.  הקטנה נראית רק בת\r\nאחת-עשרה או שתים-עשרה בערך,  הגדולה,  כמו שאני יודע\r\nמאנה-מריה,  היא בת-גילה.  לפעמים,  כשאני נמצא בחדר שלנו\r\nשפונה לחצר,  אני גם רואה אותה במסדרון החיצוני ממול יוצאת\r\nמהבית או ממהרת לחזור אליו.  כמה פעמים גם פגשתי אותה\r\nבשער.  חשבתי לי שככה אולי אוכל להכיר אותה יותר מקרוב -\r\nרציתי דווקא.  אבל באותו רגע נזכרתי גם באבי,  ואמרתי\r\nלאנה-מריה: לא היום,  כי גייסו את אבא שלי,  ואז גם היא נזכרה\r\nמיד שכבר שמעה על העניין של אבי מהדודה שלה.  היא העירה\r\nאת ההערה הזאת: ברור.  שתקתי קצת.  אחר-כך שאלה: ומחר?\r\nאבל אני אמרתי לה: עדיף מחרתיים.  וגם אז הוספתי מיד: אולי.\r\nכשהגעתי הביתה,  כבר מצאתי את אבי ואת אמי החורגת\r\nיושבים אל השולחן.  בזמן שאמי החורגת התעסקה סביב הצלחת\r\nשלי,  היא שאלה אותי אם אני רעב.  אמרתי לה: נורא.  פתאום,\r\nבלי לחשוב על שום דבר אחר,  ומפני שבאמת זה היה ככה.  ואז\r\nהיא מילאה לי את הצלחת,  אבל לה כבר כמעט לא שמה כלום.\r\nודווקא לא אני אלא אבי שם לב לזה,  ושאל אותה: למה.  היא\r\nענתה בערך ככה,  שכרגע הקיבה שלה לא מסוגלת לקלוט שום\r\nאוכל,  ואז גם אני הבנתי תיכף איזו טעות עשיתי.  נכון אמנם\r\nשאבי לא היה מרוצה מההתנהגות שלה.  הוא טען שדווקא\r\nעכשיו,  כשזקוקים מאוד לכוח שלה ולכושר העמידה שלה,  אסור\r\nלה להיכנע.  אמי החורגת לא ענתה,  אבל שמעתי משהו,\r\nוכשהרמתי את העיניים ראיתי גם מה: היא בכתה.  גם הפעם זה\r\nהיה מביך מאוד,  השתדלתי להסתכל רק בצלחת שלי.  בכל-זאת\r\nשמתי לב לתנועה של אבי,  שמבקש לגעת ביד שלה.  כעבור רגע\r\nשמעתי שהם מאוד-מאוד שקטים וכשהסתכלתי בהם שוב\r\nבזהירות הם ישבו והחזיקו ידיים והסתכלו זה בזה בריכוז גדול,\r\nכמו שגבר ואשה עושים.  אף פעם לא אהבתי את זה וגם עכשיו\r\nזה היה מביך.  למרות שבעצם זה דבר טבעי לגמרי,  לדעתי.\r\nובכל-זאת אני לא אוהב את זה.  אני לא יודע למה.  כשחזרו\r\nלשוחח,  מיד נעשה קל יותר.  שוב הוזכר אדון שוטו,  בקיצור,\r\nוכמובן,  המגרש השני שלנו: אבי,  שמעתי,  הרגיע אותה שעל\r\nשני אלה לפחות,  ככה ציין,  \"הוא יודע שהם בידיים טובות\". גם\r\nאמי החורגת הסכימה עם דברי ההרגעה שלו,  אם כי היא שוב\r\nהזכירה,  כאילו דרך-אגב,  את עניין ה\"בטחונות\",  לרמוז שהם\r\nמבוססים רק על אמון,  ושאלה גדולה היא האם זה מספיק.  אבי\r\nמשך בכתפיים וענה,  שלא רק בחיי המסחר,  גם בשאר \"תחומי\r\nהחיים\" כבר אין ערובה לשום דבר.  אמי החורגת הסכימה אתו\r\nישר באנחה עמוקה.  היא כבר הצטערה שהזכירה את זה וביקשה\r\nמאבי שלא ידבר ככה,  שלא יחשוב על הדברים האלה.  אבל אז\r\nהוא שאל את עצמו איך תוכל אמי החורגת להסתדר עם כל\r\nהדאגות הגדולות הצפויות לה בזמנים קשים כאלה,  בלעדיו,\r\nלבד.  אבל אמי החורגת ענתה,  היא לא תהיה לבד,  הרי גם אני\r\nכאן,  לצִדה.  אנחנו שנינו,  ככה היא הוסיפה,  נשמור זה על זה עד\r\nשאבי יחזור ושוב יהיה אתנו.  וגם אותי היא שאלה,  כשהיא\r\nמפנה את ראשה קצת הצדה: נכון שככה יהיה? היא חייכה,  אבל\r\nהשפתיים רעדו לה.  אמרתי לה: נכון.  גם אבי הסתכל בי,  המבט\r\nשלו היה רך.  זה ריגש אותי איכשהו,  וכדי לעשות שוב משהו\r\nלמענו,  הרחקתי ממני את הצלחת.  הוא ראה ושאל למה עשיתי\r\nאת זה.  אמרתי: אין לי תאבון.  ראיתי שזה נעים לו - הוא החליק\r\nבידו על ראשי.  ומהמגע הזה,  בפעם הראשונה ביום הזה,  חנק גם\r\nאותי משהו בגרון,  אבל לא בכי אלא מין בחילה.  הייתי מעדיף,\r\nשאבי כבר לא יהיה כאן.  זו היתה תחושה רעה מאוד,  אבל חשתי\r\nאותה כל-כך ברור שלא יכולתי לחשוב על זה אחרת,  ובאותו\r\nרגע התבלבלתי לגמרי.  מיד אחרי זה כבר יכולתי לבכות,  אבל\r\nלא הספקתי,  כי הגיעו האורחים.\r\nאמי החורגת כבר הזכירה אותם קודם: תבוא רק המשפחה\r\nהקרובה ביותר,  ככה היא אמרה.  אבי עשה איזו תנועה ביד ואז\r\nהיא הוסיפה: אבל הם הרי רוצים להיפרד ממך... זה הרי טבעי!\r\nותיכף גם צילצל הפעמון: הגיעו אחותה הגדולה של אמי\r\nהחורגת ואמה.  כעבור זמן קצר הגיעו גם הוריו של אבי,  סבי\r\nוסבתי.  את סבתא מיהרנו להושיב מיד על הספה,  כי המצב שלה\r\nהוא כזה,  שאפילו דרך העדשה המגדילה העבה של המשקפיים\r\nשלה היא כמעט לא רואה כלום,  ולפחות באותה המידה היא גם\r\nחירשת.  אבל היא בכל-זאת רוצה להשתתף בדברים שקורים\r\nסביבה ולהפיק מהם תועלת.  ואז היא גורמת טִרחה גדולה,  כי\r\nמצד אחד צריך כל הזמן לצעוק לה לתוך האוזניים מה העניינים,\r\nומצד שני,  לבלום אותה בזהירות,  שלא תתערב בהם,  כי\r\nהפעילות הזאת שלה היתה גורמת רק מהומה.\r\nאמה של אמי החורגת באה בכובע שש-אלי-קרב בצורת\r\nגביע,  עם שוליים,  ומלפנים היתה עליו גם נוצה באלכסון.  אבל\r\nמהר מאוד היא הורידה אותו,  ואז התגלה השער היפה שלה,\r\nהדליל,  לבן כמו שלג,  עם המקלעת הדלילה הדקה.  יש לה פנים\r\nצרים צהובים,  שתי עיניים גדולות כהות,  ומהצוואר\r\nמשתלשלים לה שני סרחי-עור נבולים.  היא דומה למין כלב-ציד\r\nחכם ומעודן מאוד.  הראש שלה כל הזמן רועד קצת.  עליה הוטל\r\nלארוז את התרמיל של אבי,  כי בעבודות כאלו היא מומחית\r\nגדולה.  ואמנם היא ניגשה מיד למלאכה,  לפי הרשימה שנתנה לה\r\nאמי החורגת.\r\nאבל באחות המבוגרת של אמי החורגת לא יכולנו למצוא שום\r\nתועלת.  היא היתה הרבה יותר מבוגרת מאמי החורגת וגם\r\nנראתה כאילו שהיא בכלל לא אחותה: קטנה,  שמנמנה,  ופניה\r\nכמו של בובת-עץ תמהה.  היא פיטפטה המון,  גם בכתה,  וחיבקה\r\nאת כולם.  גם אני הצלחתי רק בקושי להשתחרר מהמגע הרך,\r\nשהריח מפודרה,  של השדיים שלה.  כשהתיישבה,  כל הבשר של\r\nהגוף שלה התמוטט לה על השוקיים הקצרות.  ובשביל לומר\r\nמשהו גם על סבי: הוא נשאר לעמוד על-יד הספה של סבתי,\r\nובארשת סבלנית קפואה,  שמע איך היא רוטנת.  בהתחלה\r\nהתייפחה בגלל אבי,  אלא שאחר-כך באו הדאגות שלה והתחילו\r\nלהשכיח ממנה את הדאגה הזאת.  היא התלוננה שכואב לה\r\nהראש,  שיש לה באוזן רעש וזמזום בגלל לחץ-הדם הגבוה שלה.\r\nסבי כבר היה רגיל לזה,  הוא אפילו לא ענה לה.  אבל הוא\r\nבכל-זאת לא זז ממנה,  עד הסוף.  אף פעם לא שמעתי אותו אומר\r\nמשהו,  אבל בכל פעם שמבטי נקלע לשם,  ראיתי אותו באותה\r\nהפינה,  שבמשך אחר-הצהריים הלכה והיטשטשה לאט-לאט.  רק\r\nעל מצחו המגולה ועל הקו העקום של אפו עדיין נפל קצת אור\r\nצהבהב,  עמום כזה,  עד שאישוני עיניו והחלק התחתון של פניו\r\nנבלעו בצל.  ורק מהברק של העיניים הזעירות היה אפשר לדעת\r\nשהוא בכל-זאת עוקב,  בלי שירגישו,  אחרי כל תנועה בחדר.\r\nחוץ מזה באה עוד הדודנית של אמי החורגת עם בעלה.  לו אני\r\nקורא דוד וילי,  כי זה שמו.  יש לו איזו בעיה קטנה בהליכה,\r\nבגלל זה הוא נועל על רגל אחת נעל עם סוליה עבה יותר.  מצד\r\nשני,  הודות לזה הוא יכול ליהנות גם מהיתרון,  שהוא לא חייב\r\nללכת למחנה-עבודה.  יש לו ראש בצורת אגס,  למעלה רחב,\r\nמקומר וקירח,  ואילו בלחיים וכלפי הסנטר דק יותר.  במשפחה\r\nמכבדים את דעתו,  כי לפני שפתח משרד הימורים למרוצי\r\nסוסים,  עסק גם בעיתונות. גם עכשיו הוא רצה מיד לדווח על\r\nחדשות מעניינות,  שזכה בהן \"ממקורות מהימנים\",  \"אמינות\r\nלחלוטין\",  הגדיר אותן. הוא התיישב בכורסה,  פושט בנוקשות\r\nאת הרגל הפגועה לפנים ומחכך את ידיו ברחש יבש,  והודיע לנו\r\nשבקרוב \"צפוי מפנה יסודי במצבנו\": נפתחו \"דיונים חשאיים\"\r\nעל גורלנו \"בין הגרמנים ובין בעלות-הברית,  בתיווך נייטרלי\".\r\nשכן הגרמנים,  ככה הסביר דוד וילי,  \"כבר יודעים היום בעצמם\r\nשמצבם בחזיתות חסר-תקווה\".  הוא חשב שאנחנו,  \"יהדות\r\nבודפשט\",  ממש נתנו להם \"הזדמנות פז\" לממש את שאיפתם\r\n\"לסחוט על הגב שלנו יתרונות מבעלות-הברית\",  שכמובן גם\r\nיעשו למעננו כל מה שאפשר.  כאן הוא הזכיר \"גורם חשוב\",\r\nלדעתו,  שאותו הוא מכיר עוד מנסיונו העיתונאי,  מה ש\"העולם\r\nמכנה דעת-הקהל\",  אמר,  שהמאורעות שקורים לנו \"זיעזעו\"\r\nאותה.  ההתמקחות קשוחה כמובן,  כך המשיך,  וזה בדיוק מה\r\nשמסביר את חומרת הגזרות שמטילים עלינו עכשיו אבל אלה\r\nרק תהליכים טבעיים ב\"הצגה הגדולה,  שאנחנו,  בעצם,\r\nמשמשים בה כלי של תמרון בינלאומי בממדים מדהימים\".\r\nואולם,  אמר,  כמי שיודע יפה מאוד גם מה ש\"קורה מאחורי\r\nהקלעים\",  הוא רואה בזה בסך-הכל \"בלוף ראוותני\",  שנועד\r\nלהשיג מחיר גבוה יותר,  והוא מבקש מאתנו רק קצת סבלנות,\r\nעד \"שהאירועים יתפתחו\". בעקבות הדברים האלה שאל אבי\r\nאם אפשר לצפות לזה כבר מחר,  ואולי גם בצו-הגיוס שלו\r\nלמחנה-העבודה הוא צריך לראות רק \"בלוף\",  ובכלל,  אולי הוא\r\nגם לא ילך למחנה-העבודה. זה הביך קצת את הדוד. נו, לא, מובן\r\nשלא.  אבל הוא אמר שהוא שקט בהחלט,  כי בקרוב אבי שוב\r\nיהיה בבית.  זו שעה של הכרעה בשבילנו,  ככה אמר,  וחיכך תוך\r\nכדי כך את כפות-ידיו זו בזו.  וגם הוסיף ואמר את הדברים\r\nהאלה: הלוואי שהייתי יכול להיות כל-כך בטוח בכל ההימורים\r\nשלי כמו שאני בטוח בעניין הזה,  כי אז לא הייתי עכשיו תפרן\r\nכזה! הוא רצה עוד להמשיך,  אבל בדיוק אז אמי החורגת ואמא\r\nשלה גמרו עם התרמיל,  ואבי קם ממקומו כדי לאמוד כמה הוא\r\nשוקל.\r\nאחרון הגיע אחיה הבכור של אמי החורגת,  דוד לַאיוש.  הוא\r\nממלא במשפחה שלנו איזה תפקיד חשוב מאוד,  אם כי אני לא\r\nיכול לקבוע בדיוק איזה.  הוא ביקש מיד לדבר עם אבי בארבע-\r\nעיניים.  כפי ששמתי לב,  את אבי זה עיצבן,  הוא אמנם ענה\r\nבצורה מנומסת אבל רצה לגמור אתו מהר.  אלא שאז,  באופן\r\nבלתי-צפוי,  הוא ניגש לטפל בי.  אמר שהיה רוצה \"לשוחח\r\nקצת\" אתי.  הוא גרר אותי לפינה שוממה של החדר והעמיד אותי\r\nמולו עם הגב לארון.  הוא פתח ואמר שכמו שאני יודע,  אבי\r\n\"עוזב אותנו\" מחר.  אמרתי שאני יודע.  ואז הוא רצה לשמוע אם\r\nהוא יחסר לי,  עניתי לו,  השאלה שלו קצת עיצבנה אותי,  ש:\r\nכמובן.  ומפני שחשבתי שזה אולי לא מספיק איכשהו,  מיד\r\nהוספתי גם: מאוד.  ועל זה הוא רק ניענע באריכות את הראש\r\nבהבעה מיוסרת.\r\nאבל אחר-כך דווקא למדתי ממנו כמה דברים מעניינים\r\nומפתיעים.  למשל,  שתקופה מסוימת של חיי,  \"שנות הילדות\r\nהמאושרות וחסרות-הדאגה\",  הנה היא מסתיימת עכשיו\r\nבשבילי ביום העצוב הזה.  בוודאי לא חשבתי על זה אף פעם\r\nבצורה כזאת,  אמר.  הודיתי: לא.  אבל אין ספק,  המשיך,\r\nשדבריו,  למרות זאת,  לא מפתיעים אותי ביותר.  שוב אמרתי\r\nרק: לא.  ואז הוא הודיע לי שבהיעדרו של אבי תישאר אמי ללא\r\nמשענת,  ואף-על-פי שהמשפחה \"לא תסיר את עיניה מאתנו\",\r\nהרי מעכשיו אני הוא שאהיה המשענת העיקרית שלה, כך, אמר,\r\nיהיה עלי אמנם ללמוד \"מהי דאגה ומהו ויתור\".  והרי ברור\r\nשמעכשיו לא יוכלו עוד חיי להתנהל על מי-מנוחות כמו עד כה,\r\nואת זה הוא גם לא רוצה להסתיר ממני,  כי הוא מדבר אתי \"כמו\r\nעם מבוגר\".  עכשיו כבר,  ככה אמר,  גם אתה חלק מהגורל\r\nהיהודי המשותף,  והמשיך ותיאר אותו ביתר הרחבה,  והזכיר\r\nשהגורל הזה הוא \"רדיפות שנמשכות כבר אלפי שנים בלא\r\nהפסקה\",  ובכל-זאת היהודים חייבים לקבל אותן בהשלמה,\r\nובאורך-רוח כנוע,  כי אלוהים הוא שגזר אותן עליהם מפני\r\nחטאיהם בעבר,  ומסיבה זו עצמה רק ממנו נוכל לקוות למחילה.\r\nעד אז הוא מצפה מאתנו,  שבמצב חמור זה כולנו נעמוד במבחן\r\n\"לפי כוחנו ויכולתנו\" במקום שהוא בחר לנו.  אני,  למשל,  ככה\r\nנודע לי ממנו,  אצטרך לעמוד בעתיד במבחן בתור ראש משפחה.\r\nוהוא התעניין לדעת אם אני מרגיש בי את הכוח והנכונות לזה.\r\nאני אמנם לא ממש הבנתי את דרך-המחשבה שלו עד כאן,\r\nבייחוד לא את מה שאמר על היהודים,  על החטאים שלהם ועל\r\nאלוהים שלהם,  ובכל-זאת המלים שלו נגעו לי ללב.  לכן אמרתי\r\nלו: כן.  הוא נראה מרוצה.  \"יפה מאוד,\" אמר.  הוא ידע תמיד,\r\nבעצם,  שאני בחור נבון,  בעל \"רגשות עמוקים ואחריות אישית\r\nרצינית\",  ובתוך כל האסונות זה נותן לו נחמה במידה מסוימת,\r\nכמו שהתברר מדבריו.  ועכשיו הוא אחז לי בסנטר והרים את\r\nהפנים שלי באצבעותיו,  שמבחוץ יש עליהן אניצי שער ומבפנים\r\nטחב דק,  וכך אמר בקולו החרישי,  הרועד קצת: אביך מתכוון\r\nלצאת לדרך ארוכה.  האם התפללת למענו? היתה במבטו איזו\r\nחומרה.  ואולי זה מה שעורר בי רגש מביך של החמצה כלפי\r\nאבי,  כי אני בעצמי באמת לא הייתי חושב על זה.  אבל עכשיו,\r\nכשהוא עורר בי את הרגש הזה,  התחלתי להרגיש אותו פתאום\r\nכמו מין מעמסה,  מין חוב וכדי להשתחרר מזה,  הודיתי לפניו:\r\nלא.  בוא אתי,  אמר.\r\nהייתי חייב להתלוות אליו לחדר שפונה אל החצר.  כאן\r\nהתפללנו בין כמה רהיטים עתיקים שלא היו בשימוש.  קודם-כל\r\nהצמיד הדוד לַאיוש כובע שחור קטן,  עגול,  בגוון של משי,  אל\r\nאותה נקודה אחורית בגולגלתו שהשער האפור המדולדל שלו\r\nיוצר שם קרחת זעירה.  גם אני נדרשתי להביא את הכובע שלי\r\nמחדר-הכניסה.  ואז הוא שלף מתוך המעיל שלו ספרון בכריכה\r\nשחורה,  עם שוליים אדומים,  ומהכיס העליון את משקפיו.\r\nאחר-כך התחיל לקרוא את התפילה ואילו אני הייתי צריך לחזור\r\nאחריו על הנוסח,  כל פעם את הפסוק שקרא לפני.  בהתחלה זה\r\nהלך טוב,  אבל די מהר התחילה העבודה הזאת לעייף אותי,  גם\r\nהפריע לי במידה מסוימת שאני לא מבין שום דבר ממה שאנחנו\r\nאומרים לאלוהים,  כי אליו היה עלינו להתפלל בעברית,  ואני\r\nהרי לא יודע את השפה הזאת.  וכך אפוא,  כדי שבכל-זאת אוכל\r\nלעקוב אחרי הדוד לאיוש,  נאלצתי להתרכז כל הזמן בתנועות\r\nהשפתיים שלו,  באופן שמכל זה נחרתו לי בזכרון רק פרכוס\r\nהשפתיים הבשרניות הלחות והרחש הבלתי-מובן של שפה זרה,\r\nשאנחנו עצמנו מילמלנו.  נו,  ועוד תמונה אחת,  שראיתי דרך\r\nהחלון,  מעל לכתפיים של הדוד לאיוש: בדיוק אז עברה בצעדים\r\nמהירים האחות הגדולה יותר במסדרון החיצוני ממול,  שתלוי\r\nמעל לקומה שלנו,  והלכה אל הדירה שלהם.  נדמה לי שאפילו\r\nהתבלבלתי קצת בטקסט.  בכל-אופן,  בסוף התפילה נראה הדוד\r\nלאיוש מרוצה והיתה לו על הפנים הבעה של משהו שגם אני\r\nכבר כמעט הרגשתי אותו: הנה,  סידרנו איזה דבר בעניין של\r\nאבי.  ובאמת,  עכשיו היה יותר טוב,  כמובן,  ממה שהיה קודם,\r\nעם התחושה המכבידה ההיא של איזה חוב.\r\nחזרנו לחדר שפונה אל הרחוב.  החשיך.  סגרנו את החלונות,\r\nשנייר האפָלה מודבק על השמשות שלהם,  בפני הערב האביבי\r\nהכחול,  ההָביל שבחוץ.  כך נסגרנו לגמרי בתוך החדר.  הרעש\r\nכבר עִייף אותי.  גם עשן הסיגריות התחיל לצרוב לי בעיניים.\r\nנאלצתי לפהק הרבה.  אמה של אמי החורגת ערכה את השולחן.\r\nאת ארוחת-הערב היא הביאה אתה בתיק-היד הגדול שלה.  היא\r\nהשיגה לכבוד זה בשר בשוק השחור.  את זה סיפרה עוד קודם,\r\nכשהגיעה.  אבי גם שילם לה בעדו מארנק העור שלו.  כולנו כבר\r\nישבנו לארוחת-הערב כשהופיעו פתאום גם שטיינר ודוד\r\nפליישמן.  גם הם רצו להיפרד מאבי.  דוד שטיינר פתח מיד ואמר,\r\nש\"אל תפריעו לעצמכם\".  הוא אמר: אני שטיינר,  בבקשה\r\nתישארו לשבת.  גם עכשיו הוא נעל נעלי-בית מרופטות,  מתחת\r\nלמקטורן הפתוח שלו בלטה לו הבטן החוצה וגם עכשיו היה לו\r\nבפה בדל הסיגר הנצחי שלו עם הריח הרע.  יש לו ראש ג'ינג'י\r\nגדול,  והפסוקת הילדותית בתספורת שלו עושה רושם מוזר.  דוד\r\nפליישמן ממש הלך לאיבוד על-ידו,  כי הוא דווקא קטנטן,  נראה\r\nמטופח למדי,  והשער שלו לבן,  העור שלו אפור והמשקפיים\r\nינשופיים,  ויש לו תמיד הבעת פנים מודאגת קצת.  הוא קד קידות\r\nבשתיקה על-יד דוד שטיינר ופכר את האצבעות,  כאילו כדי\r\nלהתנצל,  וכמעט היה רושם שזה בגלל דוד שטיינר.  אבל אני לא\r\nבטוח.  שני הזקנים הם צמד בלתי-נפרד,  אף-על-פי שתמיד הם\r\nמתווכחים זה עם זה,  כי בשום שאלה הם לא מסכימים ביניהם.\r\nזה אחר זה הם לחצו לאבי את היד, ודוד שטיינר גם טפח לו -על\r\nהגב.  הוא כינה אותו \"נערי הקשיש\",  וגם זרק את הבדיחה שלו\r\nהישנה: בואו נוריד ראש ואף פעם לא נאבד את הראש.  עוד\r\nאמר,  ועל כך הינהן גם דוד פליישמן במרץ,  שגם להבא הם\r\nימשיכו לדאוג לי ול\"גברת הצעירה\" (כמו שכינה את אמי\r\nהחורגת).  הוא מיצמץ בעיניים הזעירות שלו.  אחר-כך אימץ את\r\nאבי אל בטנו וחיבק אותו.  אחרי שהם הלכו נבלע הכל ברעש\r\nכלי האוכל,  בהמולת השיחה,  באדי האוכל ובעשן הסיגריות\r\nהסמיך.  מתוך הערפל שאפף אותי כבר הגיעו אלי עכשיו רק\r\nפיסות שבירות של פרצופים או תנועות,  וכאילו בנפרד מהם\r\nהראש הרוטט,  הצהוב,  הגרמי של אמה של אמי החורגת,\r\nשדואגת לכל צלחת; ואחר-כך שתי כפות-הידיים של דוד לאיוש,\r\nמתרוממות לפניו במחאה,  הוא לא רוצה את הבשר,  כי זה בשר\r\nחזיר,  ואסור על-פי הדת; הלחיים השמנמנות של אחותה הגדולה\r\nשל אמי החורגת,  סנטרה המתנועע ועיניה הדומעות. אחר-כך\r\nהתרוממה במפתיע בעיגול האור של המנורה הוורודה גולגלתו\r\nהחלקה של דוד וילי ושמעתי את פירורי הפרשנות האופטימית\r\nשלו; ואחר-כך אני זוכר עוד את הדברים החגיגיים של דוד\r\nלאיוש,  שנתקבלו בדממה מוחלטת,  והוא ביקש בהם את עזרת\r\nאלוהים בעניין זה,  ש\"במהרה נוכל שוב כולנו לשבת בשלום\r\nובאהבה ובבריאות טובה\". את אבי כמעט לא ראיתי וגם לגבי\r\nאמי החורגת הבנתי רק שבאמת דואגים לה ומתייחסים אליה\r\nבאדיבות כמעט יותר מאשר אל אבי,  ושבשלב מסוים כאב לה\r\nהראש,  וכמה מהנוכחים התעניינו ושאלו אם היא רוצה אולי\r\nגלולת הרגעה או תחבושות קרות,  אבל היא לא רצתה לא גלולה\r\nולא תחבושות.  מפעם לפעם לא יכולתי שלא לשים לב לסבתי\r\nשהפריעה כל-כך,  שכל הזמן היה צריך להוליך אותה בחזרה אל\r\nהספה - אל כל התלונות שלה והעיניים שלה שלא רואות כלום\r\nושמבעד לזגוגיות המגדילות העבות,  המכוסות אדים מהדמעות,\r\nהן נראות כמו שני חרקים מוזרים שמפרישים זיעה.  ברגע מסוים\r\nקמו כולם מהשולחן.  ואז התחילה הפרידה הסופית.  אבל סבתי\r\nוסבי הלכו לחוד,  קצת לפני שהלכה המשפחה של אמי החורגת.\r\nואולי החוויה המרשימה ביותר שנשארה לי מכל הערב הזה היה\r\nהמעשה האחד והיחיד שעשה סבי,  שבגללו שמו אליו לב: הוא\r\nהצמיד להרף-עין את ראש הציפור המחודד,  הזעיר שלו,  אל\r\nמעילו של אבי אל החזה,  אבל בצורה פראית לגמרי,  מטורפת\r\nממש.  כל הגוף המכווץ שלו התעוות.  אחר-כך מיהר החוצה,\r\nמוליך את סבתי בזרועה.  כולם פינו להם דרך.  אחר-כך היו כמה\r\nשחיבקו אותי,  והרגשתי על הלחיים את החותם הדביק של\r\nשפתיים.  סוף-סוף השתרר פתאום שקט,  אחרי שכולם הסתלקו.\r\nואז נפרדתי גם אני מאבי.  או בעצם,  הוא ממני.  אני לא כל-כך\r\nיודע.  גם את הנסיבות אני לא זוכר בדיוק.  אבי יצא כנראה עם\r\nהאורחים,  מפני שברגע מסוים נשארתי לבד על-יד השולחן עם\r\nשרידי ארוחת-הערב,  והתעוררתי לחיים כשאבי חזר.  הוא היה\r\nלבד.  ביקש להיפרד ממני.  מחר מוקדם בבוקר כבר לא יהיה זמן\r\nלזה,  ככה אמר.  גם הוא,  באופן כללי,  העיר כל מיני הערות\r\nבקשר לאחריות שלי ובעניין זה שעכשיו נהייתי מבוגר.  אותם\r\nהדברים שכבר שמעתי אחרי-הצהריים מדוד לאיוש,  רק בלי\r\nאלוהים,  ולא במלים כל-כך יפות,  והרבה יותר בקיצור.  הוא\r\nהזכיר גם את אמי: שיער שאולי היא תנסה עכשיו \"לפתות אותי\r\nלעבור מהבית אליה\".  שמתי לב,  המחשבה הזאת הטרידה אותו\r\nמאוד.  כי הרבה זמן הם רבו בעניין הבעלות עלי,  שניהם,  עד\r\nשבית-המשפט הכריע לבסוף לטובת אבי.  אז עכשיו,  אחרי הכל\r\n- ובעיני זה היה מובן - הוא לא היה רוצה לאבד את הזכויות עלי\r\nרק בגלל מצבו הנחות.  אבל הוא סמך לא על החוק אלא גם על\r\nהבנתי ועל ההבדל שבין אמי החורגת,  ש\"בנתה קן משפחתי\r\nחמים\" בשבילי,  ובין אמי,  שדווקא \"נטשה\" אותי. התחלתי\r\nלהקשיב לו,  כי בנקודה הזאת קיבלתי מאמי מידע שונה: לפי\r\nהגִרסה שלה אבי הוא שהיה אשם.  ולכן היא גם נאלצה לחפש לה\r\nבעל אחר,  איזה דוד דִינִי אחד (בעצם דֶנֶש) שחוץ מזה בדיוק\r\nבשבוע שעבר יצא גם-כן למחנה-עבודה.  אבל משהו ממשי,\r\nמדויק יותר לא הצלחתי לברר אף פעם,  ועכשיו גם חזר אבי\r\nלעניין אמי החורגת,  והזכירי לה אני חייב תודה על שהוציאו\r\nאותי מהפנימייה,  המקום שלי הוא \"בבית על-ידה\".  הוא דיבר\r\nעליה עוד הרבה ועכשיו כבר ניחשתי למה אמי החורגת לא\r\nמקשיבה לשיחה: דבריו היו בוודאי מביכים אותה.  אבל אותי הם\r\nהתחילו לעייף קצת.  ואני בעצמי כבר לא יודע מה הבטחתי לאבי\r\nכשביקש את זה ממני.  בכל-אופן,  כעבור רגע מצאתי את עצמי\r\nפתאום בין זרועותיו,  והחיבוק החזק שלו בא לי בהפתעה אחרי\r\nמה שאמר,  ובלי שום הכנה איכשהו.  אני לא יודע אם בגלל זה\r\nהתחילו לרדת לי דמעות,  או פשוט בגלל העייפות,  ואולי מפני\r\nשמאז האזהרה הראשונה של אמי החורגת בבוקר התכוננתי\r\nאיכשהו לזה, שברגע המסוים הזה הן חייבות לבוא ויהי-מה. כך\r\nאו כך,  טוב שזה קרה ככה,  ולפי הרגשתי,  גם לאבי היה נעים\r\nשהוא יכול לראות אותן.  אז אחרי זה הוא שלח אותי לישון.\r\nובאמת כבר הייתי עייף מאוד. אבל לפחות, חשבתי לי, הצלחנו\r\nלשלוח את המסכן למחנה-עבודה עם זכרון של יום יפה.\r\n2\r\nכבר עברו חודשיים מאז שנפרדנו חגיגית מאבי.\r\nהקיץ הגיע.  אבל בגימנסיה שיחררו אותנו מזמן לחופש הגדול,\r\nעוד באביב.  הסיבה שנתנו: יש מלחמה.  גם המטוסים באים\r\nלעתים קרובות להטיל פצצות על העיר וגם ליהודים נחקקו מאז\r\nחוקים חדשים.  זה שבועיים שגם אני חייב לעבוד.  הודיעו לי על\r\nנייר רשמי: \"זכית בשיבוץ למקום עבודה קבוע.\" ההודעה\r\nיועדה ל\"נער גְיורְג קובֶש,  מועמד לכוחות-העזר\",  ומזה הבנתי\r\nמיד שידו של ה\"לְוֶנְטֶה\" (ארגון-נוער הונגרי טרום-צבאי,\r\nשהמחלקה היהודית שלו גייסה בעת ההיא את הנערים\r\nהיהודים לעבודה) בדבר. אבל שמעתי גם שבזמן האחרון\r\nדואגים להעסיק בבתי-חרושת או במקומות דומים אחרים את\r\nאלה שבגלל גילם,  כמוני,  עדיין אינם כשרים ממש לשירות-\r\nהעבודה. אתי, מאותן הסיבות, יש עוד כשמונה-עשר בנים\r\nבערך,  גם הם בני חמש-עשרה פחות או יותר.  מקום העבודה\r\nהוא צֶ'פֶל,  בחברת-מניות אחת ששמה \"מפעלי שֶל לזיקוק נפט\".\r\nכך אפוא השגתי לי בעצם עוד זכות-יתר אחת,  שהרי עם כוכב\r\nצהוב אסור לצאת מגבולות העיר,  ואילו אני קיבלתי תעודה\r\nרשמית ועליה גם חותמת של מפקד המפעל הצבאי,  שעל-פיה\r\nאני רשאי לעבור את \"גבול המכס של צ'פל\".\r\nחוץ מזה,  על העבודה עצמה אי-אפשר להגיד שהיא מעייפת\r\nבמיוחד,  בחברת הנערים האחרים יוצא שהיא אפילו די\r\nמשעשעת,  מין עזרה בבנייה,  בעיקר. בתי-הזיקוק נפגעו\r\nבהפצצה מהאוויר ועלינו הוטל להשתדל לתקן את הנזק שגרמו\r\nהמטוסים. גם מנהל-העבודה, זה שאנחנו נתונים למרותו, הוגן\r\nמאוד כלפינו: בסוף השבוע הוא אפילו מחשב לנו את השכר\r\nבדיוק כמו לפועלים הרגילים שלו.  אבל אמי החורגת שמחה\r\nבעיקר על התעודה.  כי עד עכשיו בכל פעם שיצאתי לאיזה מקום\r\nהיא דאגה מאוד תמיד,  איך אוכל להזדהות בשעת הצורך.  ואילו\r\nעכשיו היא כבר לא צריכה לדאוג.  כי הרי התעודה מעידה עלי\r\nשאני לא חי סתם בשביל עצמי אלא מביא תועלת מלחמתית\r\nלתעשייה הצבאית,  וזה כבר מחייב יחס שונה לגמרי,  כמובן.  גם\r\nהמשפחה חושבת ככה.  רק אחותה המבוגרת של אמי החורגת\r\nרוטנת קצת,  כי עכשיו אני צריך לעבוד עבודה גופנית,  והיא\r\nשאלה כמעט בדמעות: האם בשביל זה הלכתי לגימנסיה? אמרתי\r\nלה,  זה רק בריא, לדעתי.  גם דוד וילי תמך בי מיד וגם דוד לאיוש\r\nהזהיר אותה: אנחנו חייבים לקבל את מה שגזר עלינו אלוהים,\r\nועל זה היא כבר לא ענתה כלום. ואז עוד קרא לי הדוד לאיוש\r\nהצִדה והחליף אתי גם כמה מלים רציניות יותר: הוא הזהיר\r\nאותי,  בין,  היתר,  שלא אשכח שבמקום העבודה שלי אני לא\r\nמייצג רק את עצמי,  אלא גם את \"כל בני הקהילה היהודית\",\r\nוגם בגלל זה עלי להקפיד על התנהגותי,  כי מעכשיו כבר ישפטו\r\nעל-פיה את כולם.  האמת היא שבכלל לא הייתי מעלה את זה\r\nבדעתי.  אבל ביני לביני הודיתי: אולי הוא צודק, כמובן.\r\nגם מאבי ממחנה-העבודה מגיעים מכתבים באופן סדיר: הוא\r\nבריא, תודה לאל, עומד יפה בעבודה, והיחס, הוא כותב, גם הוא\r\nאנושי.  גם המשפחה מרוצה מתוכן המכתבים.  גם הדוד לאיוש\r\nסבור: עד עכשיו היה אלוהים עם אבי,  והוא דחק בי בעניין\r\nהתפילה היומית,  כדי שגם להבא אלוהים ידאג לו,  שהרי הוא\r\nהשולט על כולנו.  ואילו הדוד וילי הבטיח לי: בין כך אנחנו רק\r\nצריכים להחזיק איכשהו מעמד \"תקופת-מעבר קצרה\",  שכן -\r\nככה הסביר - נחיתת בנות-הברית כבר \"חרצה עכשיו סופית\r\nאת גורלם של הגרמנים\".\r\nגם עם אמי החורגת הסתדרתי עד עכשיו בלי שום חילוקי-\r\nדעות. היא דווקא, שלא כמוני, נאלצת להתבטל, שכן הורו: יש\r\nלסגור את החנות,  כי מי שהדם שלו לא טהור אינו רשאי לעסוק\r\nבמסחר. אבל נראה שהקלף שאבי הימר עליו, אדון שוטו, ניצח,\r\nכי אדון שוטו הזה מביא לנו כל שבוע בנאמנות,  כמו שהבטיח\r\nלאבי,  את חלקנו ברווח מהמגרש שלנו שנמצא בידיו ושמגיע\r\nעכשיו לאמי החורגת.  גם בפעם האחרונה הוא בא בדיוק בזמן\r\nושם לנו סכום נכבד על השולחן,  ראיתי.  הוא נישק לאמי\r\nהחורגת את היד,  וגם בשבילי מצא כמה מלים ידידותיות.\r\nוכרגיל התעניין בפרוטרוט גם בשלומו של ה\"אדון המנהל\".\r\nכשכבר עמד להיפרד מאתנו,  נזכר עוד במשהו.  הוא הוציא\r\nמהתיק שלו חבילה.  פניו היו נבוכים קצת.  אני מקווה,  גברתי\r\nהנכבדה,  כך אמר,  שזה יביא תועלת בבית.  בחבילה היו שומן,\r\nסוכר ועוד כמה דברים דומים.  אני חושד שהביא אותם מהשוק\r\nהשחור,  אולי מפני שגם הוא קרא את ההוראה שלפיה,  במה\r\nשנוגע לאספקת המזון,  תושבים יהודים חייבים להסתפק\r\nמעכשיו במנות קטנות יותר.  אמי החורגת ניסתה לסרב\r\nבהתחלה,  אבל אדון שוטו התעקש מאוד וסוף-סוף הרי היא לא\r\nיכלה,  כמובן,  לבוא אליו בטענות על תשומת-הלב שלו.\r\nכשנשארנו לבד היא אפילו שאלה אותי אם גם אני חושב שהיא\r\nנהגה בסדר כשהסכימה.  חשבתי שכן,  כי הרי אסור היה לה\r\nלפגוע באדון שוטו ולא לקבל,  סוף-סוף הוא התכוון רק לטובה.\r\nזאת היתה גם דעתה,  והיא אמרה עוד שהיא מאמינה שגם אבי\r\nהיה מצדיק את התנהגותה.  האמת היא שזה מה שגם אני חושב.\r\nחוץ מזה,  דברים כאלה היא יודעת בדרך-כלל יותר טוב ממני.\r\nפעמיים בשבוע אני גם הולך לבקר את אמי,  בשעות אחר-\r\nהצהריים שמגיעות לה,  כרגיל.  אִתה דווקא יש לי יותר בעיות.\r\nכי כמו שאבי ניבא,  היא באמת לא יכולה בשום פנים לקבל\r\nשמקומי אצל אמי החורגת.  היא אומרת שאני \"שייך\" לה,\r\nלאמא. אבל בית-המשפט, כידוע לי, מסר אותי לידי אבי, ולכן,\r\nבאמת,  ההחלטה שלו היא שקובעת.  ובכל-זאת גם ביום ראשון\r\nהזה חקרה אותי אמי איך אני רוצה לחיות, כי לדעתה, רק הרצון\r\nשלי הוא שחשוב,  ואם אני אוהב אותה.  אמרתי לה: איך לא אוהב\r\nאותה! אבל אמי הסבירה שלאהוב פירושו ש\"נאמנים למישהו\",\r\nואילו היא רואה שאני נאמן לאמי החורגת.  ניסיתי להבהיר לה\r\nשהיא רואה את זה לא נכון,  כי הרי זה לא שאני נאמן לה אלא,\r\nכמו שגם היא בעצמה יודעת,  אבי הוא שהכריע ככה לגבי.  אבל\r\nעל זה היא ענתה שכאן מדובר בי,  בחיים שלי,  ועל כך אני דווקא\r\nצריך להחליט בעצמי.  וגם-כן,  שעל אהבה \"לא המלים מעידות,\r\nאלא המעשים\".  הלכתי ממנה די מודאג: אני לא יכול להרשות\r\nשהיא תחשוב באמת שאני לא אוהב אותה,  אבל מצד שני אני גם\r\nלא יכול להתייחס ברצינות גמורה למה שהיא אמרה, שהרצון\r\nשלי הוא שקובע ושבעניינים שלי אני צריך להחליט בעצמי.\r\nתחילת עמוד 25",
    "Author": "אימרה קרטס",
    "Language": "הונגרית",
    "Translator": "מרים אלגזי"
}