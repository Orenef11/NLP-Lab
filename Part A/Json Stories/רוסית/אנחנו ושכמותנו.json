{
    "Article-name": "אנחנו ושכמותנו",
    "Article-text": "\r\n1\r\nסב-סבי מואיסיי היה איכר מהכפר סוחובו.\r\nאיכר יהודי,  יש לציין,  הוא צירוף נדיר.  אבל במזרח\r\nהרחוק היו מקרים כאלה.\r\nבנו איסאק העתיק את מגוריו אל העיר.  כלומר,\r\nהשיב את החיים למסלולם הרגיל.\r\nהוא גר תחילה בחארבין,  שם נולד אבי.  אחר-כך\r\nעבר להתגורר באחד הרחובות המרכזיים של\r\nוְלדיווסְטוק.\r\nבתחילה היה סבא מתקן שעונים ומיני חפצים\r\nביתיים.  אחר-כך התחיל לעבוד בדפוס,  שם שימש\r\nכמין מעמד.  כעבור שנתיים קנה פונדק בסְבֶטלַנְקה.\r\nליד הפונדק היתה חנות היינות של זַמַראייב -\r\n\"נֶקטאר,  בַלְזאם.\" סבי הירבה לבקר בחנותו של\r\nזמראייב.  שני הידידים שתו לחיים ודנו בסוגיות\r\nפילוסופיות.  אחר-כך הלכו לטעום משהו אצל סבא.\r\nאחר-כך שוב חזרו אל זמראייב...\r\n\"אתה בחור כלבבי,\" נהג לומר זמראייב,  \"למרות\r\nשאתה יהודי.\"\r\n\"אני יהודי רק מצד אבי,\" השיב סבא.  \"מצד אמי\r\nאני הולנדי.\"\r\n\"שתהיה לי בריא!\" חייך זמראייב.\r\nכעבור שנה הם גמרו לשתות את החנות ואכלו את\r\nהפונדק עד תום.\r\nזמראייב הקשיש נסע אל בניו ביקטרינבורג,  וסבי\r\nהלך למלחמה.  פרצה מלחמת רוסיה-יפאן.\r\nבאחד המסדרים הצבאיים הוא לכד את עינו של\r\nהצאר.  סבי התנשא לגובה שני מטרים ומעלה.  מסוגל\r\nהיה להכניס לפיו תפוח שלם.  שפמו הגיע לו עד\r\nהכותפות.\r\nהצאר ניגש אל סבי.  אחר-כך חייך ותקע לו אצבע\r\nבחזהו.\r\nסבא הועבר מיד ליחידה מובחרת.  הוא היה כמעט\r\nהשמי היחיד שם.  סיפחו אותו לסוללת תותחנים.\r\nכשתשו כוחותיהם של הסוסים,  סחב סבא את\r\nהתותח דרך הבוץ.  פעם השתתפה הסוללה שלו\r\nבהתקפה.  סבי הסתער קדימה.  יחידת התותחים היתה\r\nאמורה לסייע למסתערים.  אך התותחים שתקו.  אחר-\r\nכך התברר,  שגבו של סבי הסתיר מהם את ביצורי\r\nהאויב.\r\nסבא הביא מהחזית רובה וכמה אותות הצטיינות.\r\nנדמה לי שקיבל אפילו את צלב גיאורגי הקדוש.\r\nשבוע תמים התהולל.  אחר-כך התחיל לעבוד\r\nכמנהל משמרת במסעדת \"אֶדֶם\".  פעם פרצה קטטה\r\nבינו לבין איזה מלצר שנראה לו איטי מדי.  סבא צווח\r\nבקולי קולות.  הכה באגרופו על השולחן.  האגרוף חדר\r\nמבעד לעץ ונתקע במגירת השולחן.\r\nסבא לא אהב אי-סדר.  זו הסיבה שגם יחסו\r\nלמהפכה הבולשביקית היה שלילי.  יתירה מזו,  הוא אף\r\nהאט את מהלכה.  ומעשה שהיה כך היה.\r\nהמוני העם מהפרברים נהרו למרכז העיר.  סבא\r\nהחליט שמתחיל פוגרום.  הוא הוציא מהבוידעם את\r\nהרובה ועלה על הגג.  כשההמון התקרב,  פתח סבא\r\nבאש.  הוא היה תושב ולדיווסטוק היחיד שקרא תיגר\r\nעל המהפכה.  אך המהפכה בכל זאת ניצחה.  המוני\r\nהעם נהרו מן הסימטאות למרכז.\r\nלאחר המהפכה נאלם סבא.  שוב הפך לבעל מלאכה\r\nצנוע.  התבלט רק מפעם לפעם.  כך,  למשל,  הוא הרס\r\nאת המוניטין של חברה אמריקאית בשם \"מֶרכֶר,  מֶרכֶר\r\nושות'\".\r\nהחברה ייצאה מיטות מתקפלות למזרח הרחוק.\r\nבאותם ימים זה היה חידוש מסעיר,  שהתקרא \"מג'יק\r\nבֶד\".\r\nהמיטות המתקפלות נראו בערך כפי שהן נראות\r\nהיום.  חתיכת אברזין צבעוני,  קפיצים,  מסגרת\r\nאלומיניום...\r\nסבי המתקדם שם את פעמיו למרכז המסחרי.\r\nהמיטה הוצבה על בימה מיוחדת.\r\n\"חברה אמריקאית גאה להציג חידוש!\" הכריז בעל\r\nהחנות.  \"חלומו של כל רווק! חפץ שאין לו תחליף\r\nבעת מסע! נוחיות ועונג! רוצים להרגיש?!\"\r\n\"רוצים,\" אמר סבי.\r\nהוא חלץ את נעליו,  מבלי לפרום את השרוכים,\r\nונשכב.\r\nנשמע קול ריסוק,  הקפיצים החלו לזמזם.  סבא היה\r\nשרוע על הרצפה.\r\nבעל החנות,  מחייך כאילו כלום,  פתח מיטה שנייה.\r\nשוב נשמעו קולות ריסוק.  סבא גידף חרישית\r\nושיפשף את גבו.\r\nבעל החנות הציב מיטה שלישית.\r\nהפעם הקפיצים החזיקו מעמד.  אך רגלי\r\nהאלומיניום התקפלו ללא קול.  סבא צנח ברכות ארצה.\r\nבמהרה היתה החנות עמוסה בשברי מיטת הפלא.  בכל\r\nמקום נראו גזרי האברזין הצבעוני.  אביזרים מעוכים\r\nהבהיקו עמומות.\r\nלאחר עמידה על המיקח קנה סבא כריך ועזב את\r\nהמקום.\r\nהמוניטין של החברה האמריקאית ירדו פלאים.\r\n\"מרכר,  מרכר ושות'\" החלה לשווק נברשות בדולח.\r\nסבא איסאק אכל הרבה מאוד.  את כיכרות הלחם\r\nהיה בוצע לא לרוחב אלא לאורך.  כשהוזמנו להתארח,\r\nסבתא רעיה תמיד הסמיקה בגללו.  לפני שיצאו לבקר\r\nחברים היה סבא אוכל צהריים.  זה לא עזר.  את פרוסות\r\nהלחם היה מקפל לשניים.  את הוודקה שתה מכוסות\r\nהמיועדות לסודה.  כשהוגש הקינוח,  ביקש לא להוריד\r\nמהשולחן את הרטבים.  בשובם הביתה אכל ארוחת\r\nערב באנחת רווחה.\r\nשלושה בנים היו לו.  הצעיר,  ליאופולד,  נסע לסין\r\nעוד כשהיה נער.  ומסין - לבלגיה.  עליו נספר לחוד.\r\nלבם של הגדולים,  מיכאיל ודונאט,  הלך אחרי\r\nהאמנות.  הם עזבו את ולדיווסטוק הנידחת.  התיישבו\r\nבלנינגרד.  אחריהם הגיעו ללנינגרד גם סבא וסבתא.\r\nהבנים התחתנו.  ליד סבא נראו שניהם כחושים\r\nוחסרי אונים.  שתי הכלות לא היו אדישות כלפי הסב.\r\nהוא התחיל לעבוד כמין מנהל תחזוקה בבית-\r\nמגורים.  בערבים תיקן שעונים ותנורי חשמל.  נשאר\r\nחזק כפי שהיה.\r\nפעם אחת העליב אותו נהג משאית בסימטת\r\nשֶרבַקוב.  קרא לו \"יהודון מלוכלך\" או משהו כזה.\r\nסבא תפס בידו את דופן המשאית ועצר אותה.\r\nהרחיק הצידה את הנהג שקפץ החוצה.  הרים את\r\nהמשאית בידו.  סובב אותה והעמידה לרוחב הכביש.\r\nפנסי המשאית נגעו בבניין בית המרחץ.  הפגוש\r\nהאחורי - בגדר של גן ציבורי.\r\nכשתפס הנהג את המתרחש לעיניו,  הוא פרץ בבכי.\r\nהתייפח ואיים לסירוגין.\r\n\"אחסל אותך עם הג'ק!\" אמר.\r\n\"תנסה...'' ענה לו סבא.\r\nהמשאית היתה תקועה בסימטה יומיים.  אחר-כך\r\nהזמינו עגורן.\r\n\"למה לא נתת לו בשיניים וזהו?\" שאל אבי.\r\nסבא הירהר מעט והשיב:\r\n\"פחדתי להיסחף.\"\r\nכבר סיפרתי שבנו הצעיר,  ליאופולד,  הגיע לבלגיה,\r\nפעם שלח לסבא שליח.  קראו לו מוניה.  מוניה הביא\r\nלסבא סמוקינג וג'ירף מתנפח ענק.  התברר שהג'ירף\r\nנועד לשמש כמעמד לכובעים.\r\nמוניה גידף את הקפיטליזם,  הרעיף שבחים על\r\nהתעשייה הסוציאליסטית,  אחר-כך נסע לו.  כעבור זמן\r\nקצר נאסר סבא בתור מרגל בלגי.  נגזרו עליו עשר\r\nשנות מאסר.  עשר שנים ללא זכות התכתבות,\r\nשפירושו הוצאה להורג בירייה.  אך גם בלאו-הכי הוא\r\nלא היה שורד.  הרעב מכריע את הגברים היותר חזקים.\r\nושרירות-הלב והגסות לא כל שכן...\r\nכעבור עשרים שנה החל אבי להשתדל למען זיכוי\r\nשלאחר המוות.  סבא זוכה כי נמנו וגמרו שסעיף\r\nהעבירה לא התקיים.  נשאלת השאלה,  מה כן התקיים?\r\nמדוע שמו קץ לחיים הפשוטים והחביבים האלה?...\r\nאני נזכר בסבי לעתים קרובות,  אף-על-פי שלא\r\nהכרנו זה את זה.\r\nלמשל,  כשמישהו מחברי מתפלא:\r\n\"איך אתה יכול לשתות רום מספל?\"\r\nאני מיד נזכר בסבא.\r\nאו כשאשתי אומרת לי:\r\n\"היום אנחנו מוזמנים אל הדומברובסקים.  לפני זה\r\nאתה צריך לאכול צהריים.\"\r\nושוב אני נזכר בו.\r\nנזכרתי בו גם בתא הכלא...\r\nיש לי כמה תצלומים של סבא.  נכדי,  כשידפדפו\r\nבאלבום התמונות,  יתבלבלו בינינו...\r\n2\r\nסבי מצד אמי ניחן במזג סוער,  אפילו בקווקז\r\nהוא נחשב לחמום-מוח.  אשתו וילדיו היו נרעדים\r\nמעצם מבטו.\r\nאם משהו הרגיז את סבא,  הוא היה מכווץ את\r\nגבותיו וקורא בקול נמוך:\r\n\"אבאנאמאט!\"\r\nהמלה המסתורית הזו ממש שיתקה את הסובבים.\r\nהפילה עליהם אימה מיסטית.\r\n\"אבאנאמאט!\" קרא סבא.\r\nוהס הושלך בבית.\r\nאמי לא הצליחה לפענח את המלה הזו.  גם אני לא\r\nהבנתי זמן רב מה פירושה.  רק כשהתקבלתי\r\nלאוניברסיטה ניחשתי פתאום.  אבל לא מצאתי לנכון\r\nלהסביר לאמי.  בשביל מה?..\r\nנדמה לי שאופיו הקשה של סבי היה פרי חינוכו\r\nהמיוחד.  אביו האיכר נהג להכותו בילדותו במקל.  פעם\r\nאחת הושיב אותו בדלי והורידו לתוך באר עזובה.\r\nהחזיק אותו בבאר קרוב לשעתיים.  אחר-כך הוריד\r\nלשם פרוסת גבינה וחצי בקבוק של נאפארֶאולי,  יין\r\nגרוזיני.  ורק כעבור שעה הוציא משם את סבא,  רטוב\r\nושיכור...\r\nאולי זו הסיבה שסבי נהיה כה קשוח ורגזן בבגרותו.\r\nהוא היה גבוה,  אלגנטי וגאה.  עבד כזבן בחנות\r\nהבגדים של אפשטיין.  ולעת זיקנה נהיה בעליה של\r\nהחנות הזאת.\r\nאני חוזר,  הוא היה יפה-תואר.  מול ביתו התגוררו\r\nהנסיכים והנסיכות לבית צ'יקוַואידְזֶה.  כשסבא חצה\r\nאת הרחוב היו אֶטֶרי,  נאנה וגלאתיה הצעירות\r\nמשקיפות מן החלונות.\r\nכל משפחתו סרה למרותו ללא עוררין.\r\nואילו הוא סירב לסור למרותו של איש.  כולל\r\nהקדוש ברוך הוא.  הדו-קרב הראשון שניהל סבי עם\r\nהאלוהים הסתיים בתיקו.\r\nבטיפליס ציפו לרעידת-אדמה.  כבר אז היו קיימות\r\nתחנות מטאורולוגיות.  וחוץ מזה היו גם כל מיני\r\nאותות וסימנים עממיים.  הכמרים עברו מבית לבית\r\nוהביאו את הבשורה לאוכלוסייה.\r\nתושבי טיפליס לקחו את חפצי-הערך שלהם ונטשו\r\nאת דירותיהם.  רבים עזבו בכלל את העיר.  הנשארים\r\nהבעירו מדורות בכיכרות.\r\nבדירות העשירים פעלו השודדים באין מפריע.  גנבו\r\nריהוט,  כלי בית,  עצי הסקה.\r\nורק בבית אחד בטיפליס דלק אור בהיר.  נכון יותר,\r\nבאחד מחדרי הבית הזה.  וליתר דיוק - בחדר העבודה\r\nשל סבי.  לא התחשק לו לנטוש את מעונו.  קרוביו ניסו\r\nלדבר על לבו,  אך לשווא.\r\n\"אתה תמות,  סטפאן!\" אמרו לו.\r\nסבא כיווץ את גבותיו במורת-רוח,  אחר-כך קרא\r\nבקול חגיגי וקודר:\r\n\"קא-א-א-קֶם!..\"\r\n(שמשמעו,  תסלחו לי - \"אני מחרבן עליכם!\").\r\nסבתא הוציאה את הילדים למגרש שומם.  הם לקחו\r\nמהבית את כל הדרוש,  כולל הכלב והתוכי.\r\nרעידת האדמה החלה לפנות בוקר.  ההדף הראשון\r\nהרס את מגדל המים.  תוך עשר דקות נחרבו מאות\r\nבתים.  מעל העיר התאבכו תמרות אבק שהוורידו\r\nבשמש.  לבסוף פסקו הזעזועים.  סבתא נחפזה הביתה,\r\nלרחוב אולגינסקאיה.\r\nהרחוב היה עמוס שברים עשנים.  מסביב התייפחו\r\nנשים,  נבחו כלבים.  בשמי הבוקר החיוורים עופפו\r\nעורבים.  ביתנו כבר לא עמד על תילו.  במקומו\r\nהתגלתה לעיני סבתא ערימה מאובקת של לבנים\r\nוקרשים.\r\nבין ההריסות,  בכורסה עמוקה,  ישב סבי.  הוא\r\nנימנם.  על ברכיו היה מונח עיתון.  לרגליו עמד בקבוק\r\nיין.\r\n\"סטפאן,\" קראה סבתא,  \"אלוהים העניש אותנו על\r\nחטאינו! הוא הרס לנו את הבית!..\"\r\nסבא פקח את עיניו,  הביט בשעון,  מחא כף לאות\r\nזירוז ופקד:\r\n\"ארוחת בוקר!\"\r\n\"אלוהים השאיר אותנו ללא קורת-גג!\" קוננה\r\nסבתא.\r\n\"אה-ה-ה,\" הפטיר סבי.\r\nאחר-כך ערך ספירת מלאי של הילדים.\r\n\"מה נעשה,  סטפאן? מי ייתן לנו מחסה?!..\"\r\nסבא התכעס:\r\n\"אלוהים השאיר אותנו ללא קורת-גג,\" הוא אמר,\r\n\"ואת משאירה אותנו ללא מזון... בֶגְלאר פומיץ' ייתן\r\nלנו מחסה.  הייתי הסנדק של שני הילדים שלו.  הבכור\r\nנהיה פושע... בגלאר פומיץ' הוא איש טוב.  חבל רק\r\nשהוא שם מים ביין שלו...\"\r\n\"אלוהים הוא רחום,\" אמרה סבתא חרש.\r\nסבא הקדיר את פניו.  קימט את מצחו.  אחר-כך נזף:\r\n\"לא נכון.  אבל בגלאר הוא רחום דווקא.  חבל שהוא\r\nשם מים בנאפארֶאולי.\"\r\n\"אלוהים שוב יעניש אותך,  סטפאן!\" נבהלה סבתא.\r\n\"קא-א-א-קם!\" השיב סבא.\r\nלעת זיקנה נעשה אופיו בלתי נסבל ממש.  הוא לא\r\nנפרד ממקלו הכבד.  קרוביו הפסיקו להזמין אותו\r\nאליהם - הוא השפיל את כולם.  דיבר בגסות אפילו\r\nלמבוגרים ממנו - תופעה נדירה ביותר בקווקז.\r\nמעצם מבטו נפלו הצלחות מידי הנשים.\r\nבשנותיו האחרונות סבא כבר לא קם.  ישב בכורסה\r\nעמוקה ליד החלון.  כשמישהו עבר בסמוך,  הוא צעק:\r\n\"תסתלק מכאן,  גנב!\"\r\nוידיו היו מתהדקות על גולת הארד של מקל\r\nההליכה שלו.\r\nמסביב לסבא סומן טווח סכנה ברדיוס של מטר\r\nוחצי.  זה היה אורך המקל שלו...\r\nלעתים קרובות אני מנסה להבין מדוע היה סבי\r\nקדורני כל-כך? מה הפך אותו למיזנטרופ?..\r\nהוא היה אדם אמיד.  ניחן ביפי תואר ובבריאות\r\nטובה.  היו לו ארבעה ילדים ואשה נאמנה ואוהבת.\r\nאולי לא היתה דעתו נוחה מן היקום עצמו,\r\nבשלמותו או בפרטיו? מחילופי העונות,  למשל? מן\r\nהחילופים הבלתי מעורערים בין חיים ומוות? מכוח\r\nהמשיכה? מניגודי הים והיבשה? מי יודע...\r\nסבי נפטר בנסיבות איומות.  הדו-קרב השני שניהל\r\nעם האלוהים הסתיים בצורה טראגית.\r\nעשר שנים הוא ישב באותה כורסה עמוקה.\r\nבשנותיו האחרונות כבר לא נחפזו ידיו להתהדק על\r\nהמקל.  רק פניו קדרו.\r\n(הו,  אילו מבט יכול היה להרוג!..)\r\nסבא נהיה חלק מן הנוף.  פרט חשוב ומרשים של\r\nהאדריכלות המקומית. לפעמים היו העורבים\r\nמתיישבים על כתפיו...\r\nבקצה הרחוב שלנו,  מאחורי השוק,  היה גיא עמוק.\r\nבתחתיתו,  מתפתל סביב חלוקי סלע אפורים\r\nועגמומיים,  התקצף פלג מים.  הלבינו שם גם עצמות\r\nסוסים מתים.  התגוללו שברי עגלות.\r\nעל הילדים נאסר להתקרב אל הגיא.  הנשים אמרו\r\nלבעליהן השיכורים,  השבים לפנות בוקר:\r\n\"השבח לאל! חשבתי כבר שנפלת לגיא...\"\r\nפעם אחת,  בבוקר קייצי,  קם סבא לפתע.  קם ובצעד\r\nנחרץ יצא מהבית.\r\nכשחצה את הרחוב,  עמדו אטרי,  נאנה וגלאתיה\r\nצ'יקוואידזה,  נשואות ושמנות,  והשקיפו מן החלונות.\r\nגבוה וזקוף שם סבא פעמיו לעבר השוק.  כשעוברים\r\nושבים בירכוהו לשלום,  לא הגיב.\r\nבבית לא הבחינו מיד בהיעלמותו.  כפי שלא היו\r\nמבחינים מיד בהיעלמותם של עץ צפצפה,  של אבן,\r\nשל פלג מים.\r\nסבא הגיע אל הגיא.  נעמד על פי התהום.  השליך\r\nהצידה את מקלו.  הרים את ידיו.  אחר-כך צעד קדימה.\r\nכך עבר מן העולם.\r\nכעבור דקות מספר הגיעה סבתי אל המקום בריצה.\r\nאחריה - השכנים.  הם צעקו ובכו בקולי קולות.  רק\r\nלעת ערב נדמו בכיותיהם.\r\nואז,  מבעד לשאון-התמיד של הנחל המתפתל סביב\r\nחלוקי הסלע הקודרים,  נשמע קול מאיים,  מלא בוז:\r\n\"קא-א-א-קֶם! אבאנאמאט!..\"\r\n3\r\nדודי רומאן סטפאנוביץ' אהב לומר:\r\n\"בגוף בריא - נפש הולמת!..\"\r\nבנעוריו הוא היה \"קינטו\" טיפליסי.  המלה הזו קשה\r\nלתרגום.  קינטו - זה לא בריון,  לא שיכור,  לא הולך\r\nבטל,  אף-על-פי שהוא שותה,  מתפרע ולא עובד...\r\nאולי\r\n–\r\nפוחח? אני מתקשה למצוא את המלה הנכונה.\r\nלדודי היה פגיון ענק.  מנעוריו חיבב יין נאפאראולי\r\nובלונדיניות שמנמנות...\r\nהסגולה הראשונה במעלה של קינטו אמיתי היא\r\nחוש ההומור.  ההומור של דודי הצטיין במידה של\r\nמקוריות.  כך,  למשל,  כשהיה בן ארבע-עשרה,  הרס\r\nדודי את חגיגות היובל של הרפובליקה הגרוזינית\r\nהסובייטית.\r\nוכך היה המעשה.  בטיפליס נחגג בעסק גדול יובל\r\nחשוב - שבע שנים להקמת הרפובליקה.  האולם\r\nהענק של היכל התרבות על-שם קארל ליבקנכט היה\r\nמלא מפה לפה.  פקידי המפלגה הבכירים נשאו\r\nנאומים.  אחריהם עלו על הבמה נציגי המיעוטים\r\nהאתניים.  את המיעוט הארמני ייצגה דודתי,  אחותו\r\nשל דודי.  שמה היה אַנֶליה.  להופעתה התכוננה דודה\r\nאנליה שבועיים ימים.\r\n\"זה שבע שנים...\" פתחה.\r\nהאולם נדם.\r\n\"זה שבע שנים...\" חזרה הדודה.\r\nבאולם נשמע צלצול מפתחות.  מישהו התגנב בין\r\nהשורות על קצות האצבעות.\r\n\"זה שבע שנים...\" קראה בקול מאושש דודה\r\nאנליה.\r\nעיניו של הגנרליסימוס בדיוקן שמאחורי גבה\r\nהצטמצמו בערמומיות.  השתררה דממה גמורה.\r\nואז נשמע באולם קולו הנמרץ של דודי:\r\n\"זה שבע שנים שאנליה לא מצליחה למצוא חתן...\"\r\nהדודה אנליה ירדה מתייפחת מן הבמה.  הדוד\r\nרומאן עוכב לעשרים וארבע שעות במשטרה.\r\nעוד לפני המלחמה החליט דודי להתקבל\r\nלאוניברסיטה ולהיעשות פילוסוף.  החלטה טבעית\r\nלאדם שאין לו מטרה קונקרטית בחיים.  כל האנשים\r\nשתחושת החיים שלהם סתומה ומעורפלת חולמים\r\nלעסוק בפילוסופיה.\r\nדוד רומאן הגיש את מועמדותו לאוניברסיטה.  והלך\r\nלהיבחן בספרות רוסית.  הוא פנה אל הנבחנים שיצאו\r\nמהכיתה ושאל:\r\n\"\r\n\"\r\nסליחה,  חביבי! איזו שאלה הוצאת בגורל?\"\r\n\"פושקין,\" אמר האחד.\r\n\"מצוין!\" קרא הדוד.  \"את זה בדיוק לא למדתי.\"\r\n\"לרמונטוב,\" אמר השני.\r\n\"מצוין!\" קרא דודי.  \"את זה בדיוק לא למדתי.\"\r\n\"גוגול,\" אמר השלישי.\r\n\"מצוין!\" קרא דודי.  \"את זה בדיוק לא למדתי.\"\r\nלבסוף הגיע תורו של הדוד רומאן.  הוא צעד לעבר\r\nהשולחן,  הוציא כרטיס מהערימה וקרא:\r\n\"דרכו האמנותית של גריבויידוב\".\r\n\"אוי! איזה אסון!\" צעק הדוד.  \"את זה בדיוק לא\r\nלמדתי...\"\r\nכשפרצה המלחמה,  שמח הדוד שמחה גדולה.\r\nבמלחמה הוקירו אנשים כמוהו.  גם בעתות שלום אהב\r\nדודי להתקוטט.\r\nהוא שב מהמלחמה כרב-סרן.  המלחמה עשתה ממנו\r\nבן-אדם.\r\nכמו כל רבי-הסרנים בדימוס,  דודי היה ממונה על\r\nאמצעי הבטיחות בבית החרושת \"קרן\" (סגני-האלופים\r\nעמדו בראש אגפי-כוח-אדם).\r\nאפשר שהוא התמצא באמצעי בטיחות.  בהחלט\r\nייתכן.  אך כל מרצו הופנה לטיפוח של הכושר הגופני\r\nבקרב הפועלים.  דודי אירגן תחרויות שחייה\r\nקולקטיביות.  עמד בראש תחרויות הסקי המסורתיות.\r\nהנהיג משחקי כדורעף.  פורסמו עליו כתבות בעיתונים.\r\nבגיל שישים ושלוש הצטיין דודי בסקי והיה יוצא\r\nמכל תיגרה וידו על העליונה.\r\n\"בגוף בריא - נפש הולמת!\" היה חוזר ואומר.\r\nלי בז הדוד רומאן מעומק לבו.  לא עשיתי\r\nהתעמלות בוקר.  לא שפכתי על עצמי מי קרח.  ובכלל\r\nשנאתי תנועות נמרצות מדי.  ואם דיבר אלי מישהו\r\nבגסות,  השתדלתי להתפשר עמו.\r\nבעצם,  דיברו אלי בגסות רק לעתים רחוקות.  שלוש\r\nפעמים במשך כל חיי.  ובכל שלוש הפעמים היה זה\r\nדודי רומאן.\r\n\"אינטליגנט!\" הטיח בי.  \"נקבה! שבלול גוסס!..\"\r\nלשאלה מי הסופר האהוב עליו,  דודי ענה מיד;\r\n\"מרטין אידן.\" (גיבור ספרו של ג'ק לונדון)\r\nעל ניצחונותיו בתיגרות ובקרבות-אגרופים היה\r\nמדבר שעות על שעות.  הרבה מזה,  יש לציין,  היה פרי\r\nדמיונו.  כשחקרתי אותו על קורותיו במלחמה,  שתק\r\nדודי בעקשנות.  הוא לא אהב לדבר על זה.  אין לי\r\nמושג למה.\r\nהיו לו ילדים מאנה גריגורייבנה סוחרבה.  בן ובת.\r\nדודי ביקר אותם באופן סדיר.  בדק את מחברותיהם,\r\nחתם ביומני בית הספר שלהם.  ולא שכח לחזור:\r\n\"בגוף בריא - נפש הולמת!\"\r\nפעם טרחה אנה גריגורייבנה במטבח.  הילדים\r\nשיחקו עם אביהם.  לפתע תקע דודי נפיחה.  הילדים\r\nפרצו בצחוק רם.\r\nלשמע ההמולה הופיעה אנה גריגורייבנה מן\r\nהמטבח,  היא נעצרה בדלת,  שילבה את ידיה על חזה\r\nואמרה בחשיבות:\r\n\"בכל זאת,  הילדים זקוקים לאב! תראה כמה הם\r\nעליזים,  איך הם מתלוצצים,  צוחקים...\"\r\nלדוד רומאן היתה אשה - גלינה פבלובנה.  היא\r\nהגדירה את עצמה כעובדת שירותי הרפואה.  דודי אהב\r\nוכיבד אותה,  מאחר שחלקה איתו את משנתו\r\nהפילוסופית: \"בגוף בריא - נפש הולמת.\"\r\nפעם נשמע צלצול בדלת דירתם.  דודי היה בעבודה.\r\nואילו גלינה בדיוק הגיעה הביתה לארוחת הצהריים.\r\nוהנה צילצלו בדלת.\r\n\"מי זה?\" שאלה גלינה.\r\nקול גברי ענה:\r\n\"תנו כוס מים לאשה הרה.\"\r\nהדלת נפתחה וגבר מגודל צעד פנימה.  הוא הוציא\r\nשופין מחודד,  ובלי להוציא הגה הכה בבטנה של\r\nגלינה.  היא הסתערה לעבר מכשיר הטלפון.  בעודה\r\nמאבדת את הכרתה,  הספיקה לצעוק:\r\n\"רומָה! הצילו! רוצחים...\"\r\nהדוד הגיע במשאית כעבור שלושים דקות.  גלינה\r\nכבר הוחשה באמבולנס לבית חולים.  השכנים תפסו\r\nאת הפושע.  כשכפתו את ידיו,  הוא צחק.  המניעים\r\nלמעשיו נותרו עלומים.  אולי היה סתם מניאק...\r\nדודי בכה כל הערב.  וכאשר גלינה שוחררה מבית\r\nהחולים,  רכש כלבת רועים.\r\nשמה היה גולדה.  בכך ניכר חוש ההומור של דודי,\r\nבתוספת נופך דקיק של אנטישמיות.\r\nארמנים רבים (בייחוד הארמנים הגרוזיים) לא\r\nמחבבים יהודים.  אף שהגיוני יותר מצידם היה לא\r\nלחבב רוסים דווקא,  או גרוזינים,  או תורכים.  גם\r\nהיהודים לא נוטים חסד רב לארמנים.  נראה\r\nשהמצורעים נוטים שלא לחבב מנודים אחרים. הם\r\nמעדיפים לחבב את מי ששולט בהם.  או לכל הפחות\r\n- עצמם...\r\nלכלבה קראו גולדה. בתחילה היא היתה גורה\r\nמתוקה ומגושמת.  אחר-כך גדלה,  השתתפה\r\nבתערוכות.  אפילו קיבלה איזו מדליה.  ואחר-כך,\r\nלפתע-פתאום,  ללא שום סיבה,  נשכה את גלינה\r\nבאכזריות.\r\nדודי רצה לירות בכלבה,  אך גלינה הניאה אותו\r\nמכך.  גולדה נמסרה לכלבייה.  דוד רומאן עדיין הקפיד\r\nלעשות התעמלות בוקר,  היה תמיר וזקוף.  עדיין היה\r\nבכוחו לקפוץ על חשמלית נוסעת וללמד לקח לכל\r\nבריון.  אבל בריונים לא ניקרו על דרכו,  והחשמליות\r\nבעיר מעטות מאוד...\r\nוהנה הודיעו לי שהדוד מאושפז בבית חולים\r\nפסיכיאטרי.  גלינה פבלובנה אמרה \"בקלינקה של\r\nעצבים\",  אבל זה היה בית חולים פסיכיאטרי,  ולא שום\r\nדבר אחר.\r\nנסעתי לפארק אודֶלְני.  כמה מבנים סטנדרטיים\r\nחומים,  מוקפים בעצים ושיחים קמלים. בשבילים\r\nטיילו המאושפזים בחלוקים אפורים זהים.  החלוקים\r\nהיו גדולים מדי או קטנים מדי.  כאילו בכוונה חילקו\r\nלגבוהים מידות קטנות,  ולנמוכים ולכחושים -\r\nענקיות.\r\nרוב המאושפזים טיילו בגפם.  אחדים נופפו בידיהם\r\nבאיפוק ובייאוש.  לא חשתי פחד,  רק חמלה.\r\nלבסוף קראו לדודי.  למרבה הפליאה נראה הדוד\r\nחיוני ונמרץ.  אפילו השתזף קצת.  סיפר שהאוכל טוב.\r\nוהעיקר,  מרשים להם לשהות הרבה באוויר הצח.\r\nאחר-כך דודי התקרב אלי,  הביט בחשש לצדדים\r\nואמר בלחישה:\r\n\"תקשיב לי טוב.  המשקפופרים רקמו מזימה\r\nאדירה...\"\r\n\"מי?\" לא הבנתי.\r\nהדוד לא השיב.  והמשיך במין להט עולץ:\r\n\"זה יהיה נורא יותר מליל ברתולומיאוס...\"\r\nהתבלבלתי.  לא הייתי מוכן לזה.  לא ידעתי מה\r\nלעשות.  לחלוק עליו או להסכים.\r\nעל פנינו חלף צעיר עם מיכל מים בידיו.  ליד הברז\r\nהשחירה הכתובת; \"מים.\"\r\nדודי פלט שריקה.  הצעיר נעלם מאחורי העצים.\r\n\"יישפך דם!\" הניד דודי בראשו.\r\nמרוב אימה התחלתי לשחק איזה תפקיד משונה.\r\n\"אולי הכל יעבור בשלום?\" אמרתי.\r\n\"אל תצפה לרחמים,\" חלק עלי דודי חרש,  \"יהיו\r\nכאלה שיחוסלו,  יהיו כאלה שיוכרחו לחתום.  אבל יש\r\nלי רעיון.  תקשיב טוב.\"\r\nהדוד שוב רכן אלי,  קרץ בערמומיות ואמר:\r\n\"כל תוכנית,  גאונית ככל שתהיה,  יש בה פרצה.\r\nוהשרשרת הזו נקרעת במקום הכי פחות צפוי.  תזוזה\r\nהכי קטנה - וכל הקלפים נטרפים...  חוקי המשחק\r\nמשתבשים,  כמו שאומרים... העניין הוא שזה צריך\r\nלהיות מהלך לגמרי לא צפוי...  ואני גיליתי אותו.\r\nתקשיב טוב.\"\r\nדודי הפסיק לחייך והחל לדבר כמו קצין,  בקיצור\r\nובתקיפות:\r\n\"המהלך הראשון הוא העיקרי.  השני - ליתר\r\nביטחון.  למקרה של כישלון.  אל תרשום,\" קטע את\r\nדבריו.\r\n\"בסדר,\" אמרתי.\r\n\"וזכור: הכלל הראשון הוא לעשן סיגריות ללא\r\nפילטר,  וללא פילטר בלבד.  השני - ללבוש שני זוגות\r\nתחתונים בו-זמנית...\"\r\nהדוד חכך את ידיו ופרץ בצחוק חוגג-ניצחון.\r\n\"הבנת?\" הוא שאל.\r\n\"כן,\" עניתי.\r\n\"התוכנית חייבת להישאר סודית.  אף מלה,  אפילו\r\nלא לקרובים ביותר.  אחרת הכל אבוד.  חכו להוראות\r\nהבאות שלי.  ועכשיו אני צריך לזוז.  תהיה בריא.  תודה\r\nעל הפירות... אם כי הם יוצרים אשליה של מים\r\nזכים...\"\r\nוהוא עזב את המקום,  בחלוקו העלוב,  בהילוך\r\nספורטיבי קליל...\r\nכעבור חודש דודי החלים.  התראינו בחגיגות\r\nמשפחתיות.  הדוד הצטחק בביישנות.\r\nהוא סיפר שכל יום הוא מקיף בריצה את המכללה\r\nלהנדסת העץ.  מרגיש בריא ומלא מרץ יותר מאי-פעם.\r\nבמיוחד בשבילו הוכנו ירקות מגוררים.  לידו ישבה\r\nגלינה פבלובנה.  על ידיה הגלידו הצלקות מנשיכות\r\nהכלבה.\r\nניסיתי לתאר לי את דודי רץ השכם בבוקר לאורך\r\nגדר המכללה.\r\nאלוהים אדירים,  לאן?!..\r\n4\r\nחייו של הדוד ליאופולד היו אפופים ערפל\r\nאקזוטי.  היה בו משהו מגיבוריהם של מיין ריד\r\nופֶנימור קופֶר.  שנים רבות הלהיב גורלו את דמיוני.\r\nאבל עכשיו זה כבר מאחורי.\r\nאך לא נקדים את המאוחר.\r\nשלושה בנים היו לסבי היהודי (ואל תניחו לפתיחה\r\nהאֶפית הזו להביך אתכם).  ושמותיהם ליאופולד,\r\nדונאט ומיכאיל.\r\nלצעיר שבהם,  ליאופולד,  העניקו שם זר - כאילו\r\nראו את הנולד,  כמו הביאו בחשבון את הביוגרפיה\r\nהקוסמופוליטית שנועדה לו.\r\nמקורו של השם דונאט הוא באלטי-ליטאי,  לא\r\nלגמרי ברור (מה שהולם את מצבו הלא-ברור של אבי,\r\nשהיגר מרוסיה בגיל שבעים ושתיים).\r\nהבן ששמו פרבוסלבי טהור - מיכאיל - נפטר\r\nמשחפת בלנינגרד הנצורה.\r\nתסכימו איתי שהשם הפרטי קובע במידה רבה את\r\nאופיו ואפילו את חייו של אדם.\r\nאנטולי הוא כמעט תמיד חוצפן ואיש-מדון.\r\nבוריס - רגזן נוטה להשמנה.\r\nגלינה - תככנית וולגרית וצעקנית.\r\nזויה - אם חד-הורית.\r\nאלכסיי - טוב לב וחלש אופי.\r\nבשם גריגורי אני שומע נימה של סיפוק חומרי.\r\nבשם מיכאיל - נבואה עמומה של מוות מוקדם\r\nוטראגי (תחשבו על לרמונטוב,  קולצוב,  בולגקוב...)\r\nוכן הלאה.\r\nמיכאיל גדל מסוגר ומתבודד.  הוא חיבר שירים.\r\nארגן במזרח הרחוק קבוצה פוטוריסטית.  מאייקובסקי\r\nעצמו כתב לו מכתב ידידותי,  בוטה במידה.\r\nלאבי יש שני ספרים שחוברו בידי אחיו הבכור.\r\nהראשון נקרא \"מ-ו-ו\".  את שמו של השני שכחתי.\r\nהוא כולל נוסחה מתמטית מורכבת.\r\nהשירים בו די משונים.  שיר לירי אחד מסתיים כך:\r\nרעד בי חלף,  ועלה בי החשק\r\nלדפוק את המצח בקיר וליפול...\"\r\nאחת הביקורות על הספר שנשתמרה עד היום כללה\r\nמשפט בוטה שנחרט בזיכרוני: \"שלח טיפש להתפלל\r\nלאלוהים,  והוא ידפוק לעצמו את המצח!..\"\r\nמיכאיל היה איש מסוגר מאין כמותו.  קרובי\r\nהמשפחה אף לא העלו בדעתם במה הוא עוסק.  פעם,\r\nבבגרותם,  נתקלו האחים דונאט ומיכאיל זה בזה\r\nמאחורי הקלעים של האמפיתיאטרון בבריאנסק.\r\nהתברר,  ששני האחים השתתפו באותה תוכנית בידור.\r\nדונאט תרם פזמונים היתוליים,  מיכאיל הופיע בקטעי\r\nקריאה אמנותית.\r\nהאחים הגדולים נמשכו אל הספרות ואל האמנות.\r\nהצעיר,  ליאופולד,  בחר עוד בילדותו בדרך שונה,\r\nבטוחה יותר.\r\nליאופולד היה נוכל.\r\nבגיל ארבע-עשרה סיפסר בסיגרים בשטח הנמל.\r\nקנה אצל מלחים זרים סיגרים בשביל המסעדה הלילית\r\nשל האחים אורין.  אחר-כך עבר לגרביים ולקוסמטיקה.\r\nאם התבקש,  ליווה תיירים מחוץ-לארץ לבית הבושת\r\nברחוב קוסאיה.  בד-בבד התאמן באיגרוף במועדון\r\n\"איקרוס\".  ובימי ראשון ניגן בחצוצרה בגן העירוני.\r\nבגיל שמונה-עשרה ביצע ליאופולד את התרמית\r\nהאמיתית הראשונה שלו.  וכך היה המעשה.\r\nלאחת החנויות המרכזיות בעיר נכנס צעיר צנוע\r\nועגמומי ובידיו כינור עטוף בעיתון מקומט.  הצעיר\r\nפנה לבעל החנות,  טאנאקיס:\r\n\"גשם נורא בחוץ.  אני פוחד שהכינור שלי יירטב.\r\nאפשר להשאיר אותו כאן לזמן-מה?\"\r\n\"למה לא,\" ענה באדישות טאנאקיס.\r\nכעבור שעה נכנס לחנות תייר מגונדר עם שפם\r\nענקי בצבע ג'ינג'י חשוד.  שעה ארוכה סקר את\r\nהסחורה על המדפים.  אחר-כך הושיט את ידו,  הסיר\r\nאת העיתון המקומט וצעק:\r\n\"לא ייתכן! אני לא מאמין! זה חלום! תעירו אותי!\r\nאיזה מזל - סטרדיוואריוס אמיתי! אני קונה את זה!\"\r\n\"הוא לא למכירה,\" אמר טאנאקיס.\r\n\"אבל אני מוכן לשלם כל מחיר!\"\r\n\"נורא מצטער...\"\r\n\"חמישה-עשר אלף במזומן!\"\r\n\"נורא מצטער,  מסייה...\"\r\n\"עשרים!\" צעק התייר.\r\nפניו של טאנאקיס הוורידו מעט:\r\n\"אדבר עם הבעלים.\"\r\n\"תקבל דמי תיווך נדיבים.  הרי זה סטרדיוואריוס\r\nאמיתי! הו,  אל תעירו אותי,  אל תעירו!..\"\r\nכעבור זמן קצר חזר לחנות הצעיר החיוור.\r\n\"באתי לקחת את הכינור.\"\r\n\"תמכור לי אותו,\" אמר טאנאקיס.\r\n\"לא יכול,\" השיב הצעיר בעצב,  \"ממש לא.  זו מתנה\r\nמסבא שלי.  אין לי שום חפצי ערך מלבדו.\"\r\n\"אשלם לך אלפיים במזומן.\"\r\nהצעיר היה על סף הבכי.\r\n\"מצבי הכלכלי באמת גרוע.  הכסף הזה עשוי\r\nלהועיל לי מאוד.  הייתי יכול לנסוע למעיינות המרפא,\r\nכפי שהמליץ לי דוקטור שוורץ.  ובכל זאת - לא,  אי\r\nאפשר... זו מתנה...\"\r\n\"שלושת אלפים,\" אמר בעל החנות.\r\n\"אבוי,  אי אפשר!\"\r\n\"חמישה?\" נבח טאנאקיס.\r\nהוא עשה חישוב נכון במוחו.  \"אתן לנער הזה\r\nחמשת אלפים.  התייר ישלם לי עשרים אלף,  לא כולל\r\nדמי תיווך.  בסך הכל...\"\r\n\"סלח לי,  סבא,\" גנח הצעיר,  \"סלח לי ואל תכעס\r\nעלי.  הנסיבות מאלצות אותי...\"\r\nטאנאקיס כבר ספר את השטרות.\r\nהצעיר נשק לכינור.  אחר-כך,  כמעט מתייפח,  עזב\r\nאת החנות.\r\nטאנאקיס חכך את ידיו בהנאה... הצעיר נעצר\r\nמאחורי הפינה.  ספר בקפדנות את הכסף.  אחר-כך\r\nהוציא מכיסו שפם ג'ינג'י ענקי,  השליך אותו לתעלה\r\nוהלך לו...\r\nכעבור חודשים אחדים ברח ליאופולד מן הבית.\r\nהגיע בבטן אוניית נוסעים לסין.  בדרך נשכה אותו\r\nחולדה.\r\nמסין הוא עבר לאירופה,  והתיישב בבלגיה,  משום-\r\nמה.\r\nסבא איסאק הזועף לא קרא את הגלויות ששלח.\r\n\"מַלאכַמווֶס,\" אמר סבא,  \"פרא אודום.\" (כך במקור,\r\nבעברית אשכנזית: מלאך המוות, פרא אדם) כאילו שכח\r\nעל קיומו של ליאופולד.  סבתא בכתה והתפללה\r\nבמסתרים.  \"בבלגיה הזאת יש בטח רק גויים,\" חזרה\r\nואמרה.\r\nעברו שנים אחדות.  הורד מסך הברזל.  שוב לא\r\nהגיעו ידיעות מליאופולד.\r\nאחר-כך הגיע מטעמו פלוני מוניה.  התגורר אצל\r\nסבא וסבתא שבוע ימים.  סיפר שליאופולד עוסק\r\nבמסחר.\r\nמוניה התפעל מתוכניות החומש הסובייטיות.  לא\r\nהפסיק לזמר: \"טוס,  קטר,  טוס ודהר!..\" ועם זאת היה\r\nחסר-חינוך להחריד.  צריחותיו מבית השימוש:\r\n\"פאפיר! פאפיר!\" (נייר! יידיש) נשמעו בכל הדירה.\r\nסבתא היתה תוחבת לו עיתון דרך הסדק.\r\nאחר-כך מוניה עזב.  כעבור זמן קצר הוצא סבא\r\nלהורג בתור מרגל בלגי.\r\nהבן הצעיר נשכח מלב למשך עשרים שנה.\r\nבשנת שישים ואחת אבי נכנס במקרה לסוכנות\r\nהטלגרף המרכזית.  קשר שיחה עם אחת הפקידות.  זו\r\nסיפרה לו כי יש כאן כתובות ומספרי טלפון של כל\r\nהבירות האירופאיות.  אבי פתח את מדריך הטלפון של\r\nבריסל.  ומיד גילה בו את שם משפחתו,  שלא נמנה עם\r\nהנפוצים...\r\n\"אני יכול להזמין שיחה?\"\r\n\"כמובן,\" היתה התשובה.\r\nכעבור שלוש דקות היתה בריסל על הקו.  קול מוכר\r\nהגה בבהירות:\r\n\"הלו!\"\r\n\"ליאופולד!\" הצטעק אבי.\r\n\"חכה רגע,  דודיק,\" אמר ליאופולד,  \"אכבה את\r\nהטלוויזיון...\"\r\nהאחים החלו להתכתב.\r\nליאופולד כתב שיש לו אשה - הלנה,  בן,  רומאנו,\r\nובת מוניק.  וגם פודל בשם איגור.  שיש לו \"עסק\r\nפרטי\".  שהוא סוחר במכונות כתיבה ובנייר.  שהנייר\r\nמתייקר,  וזה בסדר גמור מצידו.  שלמרות זאת\r\nהאינפלציה כמעט רוששה אותו.\r\nאת העוני שלו ליאופולד תיאר כך:\r\n\"הבתים שלי זקוקים לשיפוץ.  צי המכוניות לא\r\nחודש זה ארבע שנים.\"\r\nמכתביו של אבי נשמעו הרבה יותר אופטימיים:\r\n\"אני סופר ובמאי.  מתגורר בדירה לא גדולה ונעימה\r\n(הוא התכוון לחדרון הזעיר שלו שנחצה במחיצה של\r\nדיקט).  אשתי נסעה במכונית למדינות הבלטיות\r\n(ובאמת,  אשת אבי נסעה באוטובוס של האיגוד\r\nהמקצועי לריגה,  לקנות גרביונים).  ומה זה אינפלציה,\r\nאין לי אפילו מושג...\"\r\nאבי העתיר על ליאופולד שלל מזכרות.  שלח לו\r\nשייטת שלמה של קערות וכפיות עץ.  העתק של\r\nסמובר שהיה שייך ללב טולסטוי.  כמה פסלונים מאבני\r\nאוראל.  מהדורה חגיגית של \"קובזאר\" מאת שבצ'נקו\r\nבגודל של מצבה.\r\nליאופולד לא נשאר חייב ושלח לאבי ממחטה\r\nצחורה באריזה נאה.\r\nאחר-כך הוא שלח לאבי חולצת טי ועליה הכתובת\r\n\"צמיגי אדי שפירא\".  אבי לא נכנע.  הוא התקשר למכר\r\nששימש כפקיד בעירייה,  והשיג בפרוטקציה מזכרת\r\nייחודית - גוש סוכר שמשקלו שמונה קילו.  עטוף\r\nבנייר משי כחול.  פגז ממש.  וכתובת עתיקה: \"מבית-\r\nהמסחר של סוחר הגילדה הראשונה,  ילפידיפור\r\nפומין.\"\r\nאת פקיד העירייה צריך היה להשקות קוניאק.\r\nהמזכרת הייחודית נשלחה לליאופולד.\r\nכעבור חודשיים הגיעה הודעה מן הדואר על חבילה\r\nמחוץ-לארץ.  משקלה,  צוין בהודעה - עשרה וחצי\r\nקילוגרם.  המכס - שישים ושמונה רובלים.\r\nאבי לא ידע את נפשו מרוב צהלה.  בדרך לדואר\r\nדימיין:\r\n\"רשמקול... מעיל צמר...ויסקי...\"\r\n\"כמה,  לדעתך,  שוקל מעיל צמר?\"\r\n\"בערך שלושה קילו,\" עניתי.\r\n\"זאת אומרת,  הוא שלח שלושה מעילים...\"\r\nהפקיד בדואר המרכזי הוציא אלינו ארגז כבד.\r\n\"ניקח מונית,\" אמר אבי.\r\nלבסוף הגענו הביתה.  אבי,  מצטחק בעצבנות,  שלף\r\nאזמל.  מכסה הדיקט ניתק בצוויחה.\r\n\"אידיוט!\" גנח אבי.\r\nבארגז גילינו עשרה קילו סוכר צהבהב...\r\nכעבור שמונה שנים נאלצתי להגר עם אמי.  הגענו\r\nלאוסטריה.  בעל בית המלון,  ריינהארד,  היה מאוד\r\nחביב כלפינו.  מדי בוקר הגישו לנו תה עם לחמניות\r\nחמות וריבה.  מדי בוקר בעל המלון הקפיד לשאול:\r\n\"תרצה כוסית וודקה?..\"\r\nחוץ מזה,  הוא נתן לנו מקלט רדיו וטוסטר חשמלי.\r\nבערבים גילגלנו שיחה מפעם לפעם.\r\nנודע לי שריינהארד עבר מהחלק המזרחי למערב.\r\nשהוא מהנדס בניין במקצועו.  שהעבודה במלון\r\nמכבידה עליו,  אם כי שכרה בצידה.\r\n\"אתה נשוי?\" שאלתי.\r\n\"אריקה גרה בזלצבורג.\"\r\n\"יש הטוענים שנישואין על סף גירושין הם היציבים\r\nביותר.\"\r\n\"כבר עברתי את הסף הזה.  ובכל זאת,  אני נשוי...\r\nזה מפליא אותך?\"\r\n\"לא,\" אמרתי.\r\n\"היית חבר מפלגה?\"\r\n\"לא.\"\r\n\"וחבר בברית הנוער הקומוניסטי?\"\r\n\"כן.  זה היה אוטומטי.\"\r\n\"אני מבין.  המערב מוצא חן בעיניך?\"\r\n\"אחרי הכלא הכל מוצא חן בעיני.\"\r\n\"אבי נעצר ב- 40'.  הוא כינה את היטלר 'בְרָאונֶס\r\nשְוַויין.\" (חזיר חום).\r\n\"הוא היה קומוניסט?\"\r\n\"לא.  הוא לא היה 'קומי'.  ואפילו לא היה אדום.\r\nסתם אדם משכיל.  ידע לטינית... אתה יודע לטינית?\"\r\n\"לא.\"\r\n\"גם אני לא.  וגם ילדי לא ידעו.  וחבל... לדעתי,\r\nלטינית ורוד סטיוארט לא מסתדרים יחד.\"\r\n\"מי זה רוד סטיוארט?\"\r\n\"סכיזופרן עם גיטרה.  תרצה כוסית וודקה?\"\r\n\"למה לא.\"\r\n\"אביא סנדוויצ'ים.\"\r\n\"זה מיותר.\"\r\n\"אתה צודק.\"\r\nמווינה כתבתי לליאופולד.  דודי התקשר למלון.\r\nאמר שיגיע בטיסה בסוף השבוע.  בשבת,  ליתר דיוק.\r\nהודיע שיתאכסן ב\"קוליזאום\".  ביקש ממני לא לאכול\r\nארוחת בוקר בשבת.\r\n\"אזמין אותך למסעדה טובה,\" אמר.\r\nבבוקר ישבתי בלובי של \"קוליזאום\".  המלון הזה\r\nהיה מפואר בהרבה משלנו.  באולם טיילו כלבים טהורי\r\nגזע.  עובד-המלתחה דמה לשחקן קולנוע.\r\nבדיוק באחת-עשרה ירד דודי.  ליאופולד דמה מאוד\r\nלאבי - גבוה,  אלגנטי,  עם שיניים תותבות יפות.\r\nלידו הלכה אשה צעירה למראה.\r\nידעתי שעלי לחבק את האיש הזה,  הזר לי,  בעצם.\r\nהתחבקנו.  נשקתי לידה של הלנה,  שהחזיקה\r\nמטרייה.\r\n\"איזה ענק אתה!\" קרא ליאופולד.  \"ואיפה אמא?\"\r\n\"היא לא בריאה.\"\r\n\"כמה חבל! ראיתי צילומים שלה.  אתה דומה לה\r\nמאוד.\"\r\nהושטתי לו חבילה.  בתוכה היו איקרה,  בבושקות\r\nמעץ ומפת שולחן מפשתן.\r\n\"תודה! נשאיר את הדברים אצל השוער.  גם לי יש\r\nמתנות בשבילכם... ועכשיו נלך למסעדה.  אתה אוהב\r\nמסעדות?\"\r\n\"לא חשבתי על זה.\"\r\n\"יש שם מוסיקה נעימה,  נשים יפות...\"\r\nהלכנו לעבר מרכז העיר.  ליאופולד דיבר בלי הרף.\r\nהלנה חייכה בשתיקה.\r\n\"תראה כמה מכוניות! ראית אי-פעם מכוניות\r\nתוצרת חוץ?\"\r\n\"בלנינגרד יש הרבה תיירים...\"\r\n\"וינה - עיר קטנה.  גם בריסל,  בעצם.  בארצות\r\nהברית יש הרבה יותר מכוניות.  ואיזה חנויות יש שם!\r\nבלנינגרד יש חנויות גדולות?\"\r\n\"חנויות דווקא יש,\" אמרתי.\r\n\"איזה ענק אתה,  בכל זאת! נשים בטח אוהבות\r\nאותך?\"\r\n\"זה יתברר בקרוב.\"\r\n\"אני מבין.  אשתך בארצות הברית.  ביקרנו אותה\r\nברומא.  היתה לה שקית ניילון במקום תיק יד.  נתתי\r\nלה במתנה תיק משובח,  בשישים דולר... עצור! נאכל\r\nפה. נראה לי שזו מסעדה טובה.\"\r\nנכנסנו,  הורדנו את המעילים,  התיישבנו ליד החלון.\r\nברקע התנגנה מוסיקה שקטה,  סתמית.  נשים יפות\r\nלא ראיתי שם.\r\n\"תזמין מה שאתה רוצה,\" הציע ליאופולד.  \"אולי\r\nסטייק,  או בשר ציד?\"\r\n\"לא משנה לי.  מה שנראה לך.\"\r\n\"איזה מעדן,  אולי? אתה אוהב מעדנים?\"\r\n\"לא יודע.\"\r\n\"אני מאוד אוהב מעדנים.  אבל הכבד שלי לא\r\nבריא.  אזמין לך פשטידת דגים וקצת אספרגוס.\"\r\n\"מצוין.\"\r\n\"מה תשתה?\"\r\n\"וודקה אולי?\"\r\n\"מוקדם מדי.  לדעתי - יין לבן או תה.\"\r\n\"תה,\" אמרתי.\r\n\"וגלידת פיסטוקים.\"\r\n\"מצוין.\"\r\n\"מה תשתי?\" פנה ליאופולד לאשתו.\r\n\"וודקה,\" אמרה הלנה.\r\n\"מה?\" שאל ליאופולד.\r\n\"וודקה,  וודקה,  וודקה,\" חזרה הלנה.\r\nהגיע מלצר - שחור-שיער,  מוצק,  כנראה הונגרי\r\nאו יוגוסלבי.\r\n\"זה האחיין שלי,  מרוסיה,\" הציג אותי ליאופולד.\r\n\"רגע אחד,\" אמר המלצר.\r\nהוא נעלם.  המוסיקה נדמה.  נשמע לחשוש קל.\r\nופתאום שמעתי את האקורדים המאוסים של \"תחת\r\nשמי מוסקבה\".\r\nהמלצר הופיע שוב.  פרצופו זרח מנחת.\r\n\"אני מודה לך,\" אמרתי.\r\n\"הוא יקבל תשר טוב,\" לחש לי ליאופולד.\r\nהמלצר רשם את ההזמנה.\r\n\"כן,  כמעט שכחתי,\" קרא ליאופולד.  \"תגיד,  איך\r\nמתו ההורים שלי?\"\r\n\"סבא נעצר לפני המלחמה.  סבתא רעיה נפטרה\r\nבארבעים ושש.  אותה אני זוכר קצת.\"\r\n\"נעצר? על מה? הוא היה נגד הקומוניסטים?\"\r\n\"לא חושב.\"\r\n\"אז על מה עצרו אותו?\"\r\n\"סתם ככה.\"\r\n\"אלוהים,  איזו ארץ פראית,\" אמר ליאופולד בקול\r\nעמום.  \"תסביר לי את זה.\"\r\n\"אני חושש שלא אצליח.  עשרות ספרים נכתבו על\r\nכך.\"\r\nליאופולד ניגב את עיניו במטפחת.\r\n\"אני לא יכול לקרוא ספרים.  יש לי יותר מדי\r\nעבודה... הוא מת בכלא?\"\r\nלא התחשק לי לספר שסבא הוצא להורג.  וגם לא\r\nהזכרתי את מוניה.  בשביל מה?..\r\n\"איזו ארץ פראית! הייתי בארצות הברית,  בישראל,\r\nחרשתי את כל אירופה... אבל לרוסיה לא אסע.  יש\r\nשם רק שחמט,  בלט ו'העורב השחור'... (ניידת המשטרה)\r\nאתה אוהב שחמט?\"\r\n\"לא במיוחד.\"\r\n\"ובלט?\"\r\n\"אני לא כל-כך מתמצא בזה.\"\r\n\"זה כל מיני קשקושים עם רוחות רפאים,\" הסביר\r\nדודי.\r\nאחר-כך שאל:\r\n\"אביך רוצה להגיע הנה?\"\r\n\"אני מקווה.\"\r\n\"מה הוא יעשה כאן?\"\r\n\"יזדקן.  בארצות הברית הוא יקבל גמלה קטנה.\"\r\n\"קשה לחיות טוב מהכסף הזה.\"\r\n\"לא נמות מרעב,\" אמרתי.\r\n\"אביך רומנטיקן.  בילדותו הוא קרא המון.  ואני\r\nבדיוק להפך,  גדלתי בריא לגמרי... טוב שאתה דומה\r\nלאמך.  ראיתי צילומים שלה.  אתם דומים מאוד...\"\r\n\"אנשים אפילו מתבלבלים בינינו,\" אמרתי.\r\nהמלצר הביא את הגלידה.  דודי הנמיך את קולו:\r\n\"אם אתה זקוק לכסף,  תגיד.\"\r\n\"אנחנו מסתדרים.\"\r\n\"ובכל זאת,  אם תזדקק לכסף,  תודיע לי.\"\r\n\"בסדר.\"\r\n\"ועכשיו בוא נעשה סיור בעיר.  אזמין מונית...\"\r\nמה שמצא חן בעיני אצל דודי - הוא נע ממקום\r\nלמקום בקצב מסחרר.  ובכל מקום שהגענו אליו,  הוא\r\nחזר ואמר:\r\n\"עוד מעט נאכל צהריים.\"\r\nאכלנו צהריים במרכז העיר,  על גזוזטרה.  ברקע\r\nניגנה רביעייה הונגרית.  הדוד רקד עם אשתו\r\nבאלגנטיות ובחן.  אחר-כך ראינו שהלנה התעייפה.\r\n\"ניסע למלון,\" אמר ליאופולד.  \"יש לי מתנות\r\nבשבילך.\"\r\nבמלון ניצלה הלנה את ההזדמנות שבעלה התרחק\r\nולחשה:\r\n\"אל תכעס.  הוא אדם טוב,  אבל פרימיטיבי.\"\r\nנורא התבלבלתי.  אפילו לא ידעתי שהיא מדברת\r\nרוסית.  התחשק לי לשוחח איתה.  אך היה כבר\r\nמאוחר.\r\nחזרתי הביתה קרוב לשבע.  בידי נשאתי חבילה.\r\nביעבעו בה חרישית מי קולון בשביל אמא.  את העניבה\r\nואת כפתורי החפתים הכנסתי לכיס.\r\nהלובי היה שומם.  ריינהארד התעסק עם מחשב\r\nכיס.\r\n\"אני רוצה להחליף את הלינוליאום,\" הוא אמר.\r\n\"רעיון לא רע.\"\r\n\"בוא נשתה משהו.\"\r\n\"ברצון.\"\r\n\"החבר'ה מאיגוד יוצאי צ'כיה לקחו את כל\r\nהכוסיות.  אתה יכול לשתות מכוסות נייר?\"\r\n\"יצא לי לשתות גם מנרתיק משקפיים.\"\r\nריינהארד זקף את גבותיו בהוקרה.\r\nשתינו כוס ברנדי.\r\n\"אפשר גם ללון כאן,\" הוא אמר,  \"רק שהספות\r\nצרות.\"\r\n\"יצא לי לישון גם בכיסא גינקולוגי.\"\r\nריינהארד הביט בי עוד ביתר הוקרה.\r\nשתינו שוב.\r\n\"החלטתי לא להחליף את הלינוליאום,\" הוא אמר.\r\n\"שיניתי את דעתי,  כי קץ העולם הגיע.\"\r\n\"זה נכון,\" אמרתי.\r\n\"שבעה מלאכים ושבעה שופרות בידיהם,  כבר\r\nעומדים הכן.\"\r\nמישהו הקיש בדלת.\r\n\"אל תפתח,\" אמר ריינהארד.  \"זה הסוס החיוור...\r\nופרש ושמו - מוות.\"\r\nשתינו שוב.\r\n\"אני צריך לזוז,\" אמרתי.  \"אמא דואגת.\"\r\n\"תהיה בריא,\" בקושי הצליח להגות ריינהארד,\r\n\"צ'או.  ויחי החלום! כי החלום הוא חוסר מעש.  וחוסר\r\nמעש הוא המצב המוסרי היחיד.  כל פעילות היא\r\nריקבון...  צ'או!\"\r\n\"היה שלום,\" אמרתי,  \"החיים אבסורדיים! ולו רק\r\nמפני שבחור גרמני קרוב לי הרבה יותר מהדוד שלי,\r\nעצמי ובשרי...\"\r\nעם ריינהארד התראיתי אחר-כך יום-יום.  למען\r\nהאמת,  אין לי מושג אפילו איך הוא נכנס לסיפור הזה.\r\nהרי רציתי לספר על אדם אחר לגמרי.  על דודי ליאו...\r\nכן,  את הלינוליאום הוא בכל זאת החליף.\r\nאת ליאופולד לא פגשתי יותר.  זמן-מה התכתבתי\r\nאיתו.  אחר-כך נסענו לארצות הברית.  ההתכתבות\r\nנפסקה.\r\nאולי אשלח לו גלויה לחג המולד.\r\n5\r\nבהתחלה היתה דודה מארה פקידת משלוחים.\r\nאחר-כך עלתה בסולם הדרגות ונעשתה סדרית בדפוס.\r\nאחר-כך - מגיהה.  וכעבור עוד איזה זמן - מזכירת\r\nהמערכת.\r\nלבסוף ערכה כל חייה ספרים של אחרים.\r\nהדודה ערכה את ספריהם של הרבה סופרים\r\nמעולים: טינייאנוב,  למשל,  זושצ'נקו,  פורש...\r\nאם לשפוט על-פי ההקדשות,  זושצ'נקו רחש לה\r\nאהדה.  שוב ושוב הודה לה על העבודה המשותפת.\r\nהדודה היתה אשה מרשימה.  ביופיה הארמני,\r\nהאקזוטי,  היה משהו כוזב.  כמו בנוף הררי או בשיריו\r\nהרומנטיים של לרמונטוב.\r\nהדודה היתה שנונה ובעלת כושר התבוננות.  היה\r\nלה זיכרון טוב.  הרבה ממה שסיפרה נחרט בזיכרוני\r\nלתמיד.  אני נזכר,  למשל,  בסיפור הקטן הזה:\r\nפעם היא פגשה ברחוב את מיכאיל זושצ'נקו.\r\nהסופר כבר נקלע לתקופה קשה (כלומר, כבר נרדף\r\nבידי השלטונות הסובייטים). הוא הפנה את ראשו\r\nהצידה וחלף על פניה במהירות.\r\nהדודה השיגה אותו ושאלה:\r\n\"למה לא אמרת לי שלום?\"\r\nזושצ'נקו הצטחק ואמר:\r\n\"סלחי לי.  אני עוזר לחברים שלי לא לומר לי\r\nשלום...\"\r\nהדודה ערכה את יורי גרמן,  קורנילוב,  סייפולין.",
    "Author": "סרגיי דובלטוב",
    "Language": "רוסית",
    "Translator": "שי מרקוביץ'"
}