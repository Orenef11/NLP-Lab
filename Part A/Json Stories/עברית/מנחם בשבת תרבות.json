{
    "Article-name": "מנחם בשבת תרבות",
    "Article-text": "בימי שבת אני לא מכוון את השעון המעורר, כי אני לא עובד\r\nבשבת וגם לא עושה סידורים כמו בימי שישי. אני מתעורר בדרך\r\nכלל בין 07:00 ל-07:20, אבל בשבת הזאת התעוררתי כבר\r\nב-06:50, כנראה בגלל ההתרגשות. לפני שלושה ימים קיבלתי\r\nמברק ובו התבשרתי שאני הוא האורח הראשי בשבת תרבות\r\nהקרובה ושבעצם זוהי מין תכנית הוקרה לכבודי. אני זוכר\r\nשחשבתי לעצמי שזה מוזר שעיריית רמת גן החליטה לערוך\r\nכזה אירוע לכבודי וגם שנשלחה לי התראה על כך רק שלושה\r\nימים לפני האירוע. עצם העובדה שקיבלתי את ההודעה במברק\r\nהייתה אף היא מעט חשודה. אני יודע ששירות שליחת מברקים\r\nעדיין קיים בדואר, אך לא שמעתי זמן רב על מישהו ששלח או\r\nקיבל מברק. כיום, כבר אין כמעט צורך בשירות זה, כי קיימות\r\nחלופות כמו הודעות טקסט או דואר אלקטרוני. תחילה חשבתי\r\nשאולי זו מתיחה של חברי לעבודה איציק, שידוע במעשי\r\nקונדס מעין אלה, אך לאחר בירור טלפוני שערכתי עם מחלקת\r\nהתרבות בעירייה, התברר לי שהמברק אכן אמתי.\r\nקמתי מהמיטה עם הרגשה שישנתי כשהשמיכה מונחת\r\nלרוחב ולא לאורך. בשמיכת יחיד קל להבדיל בין האורך לרוחב,\r\nאבל בשמיכה זוגית זה יותר קשה. אני אבדוק את זה אחר־כך,\r\nכשאסדר את המיטה. אחרי ביקור קצר בשירותים, פניתי לחדר\r\nהאמבטיה. למרות שצחצחתי את שינַי באותה משחה שבה אני\r\nמצחצח בכל יום, למשחה הפעם היה טעם שונה ממנטה והיא\r\nהזכירה לי את המשחה שאִתה הייתי מצחצח שיניים כשהייתי\r\nילד. שטפתי את פנַי וניגבתי את הפנים עם מגבת הפנים. אני\r\nשוטף את הפנים לאחר שאני מצחצח שיניים, כי אם הייתי\r\nקודם שוטף ורק אחר־כך מצחצח, יכול להיות שהייתי מתלכלך\r\nממשחת השיניים ואז נאלץ לשטוף את הפנים שוב. יש לי\r\nשלוש מגבות תלויות על הקיר: מגבת לידיים, מגבת לפנים\r\nומגבת לכל הגוף. מגבת הידיים ומגבת הפנים שוות בגודלן\r\nואילו מגבת הגוף גדולה מהן באופן משמעותי, משום שהיא\r\nאמורה לנגב אזורים גדולים יותר. מגבות הפנים והידיים גם\r\nדקות יותר ממגבת הגוף, משום שהן אמורות לספוג כמויות מים\r\nיותר קטנות. הצבע של כל המגבות היה זהה, כי הן היו חלק\r\nמסט שקיבלתי כשי לחג לפני כמה שנים. הסט כלל גם חלוק\r\nרחצה, אבל הוא אינו בשימוש.\r\nשמתי פעמַי למטבח. יש הרבה אנשים שאומרים שארוחת\r\nהבוקר היא הארוחה הכי חשובה ביום. אני לא יודע אם היא\r\nהכי חשובה, אבל היא בהחלט חשובה. בימי שבת בבוקר אני\r\nבדרך כלל אוכל כמה פרוסות של חלה עם קוטג' ושותה כוס\r\nקפה, אבל מכיוון שהבוקר היה בוקר חגיגי במיוחד, החלטתי\r\nלהכין חלה מטוגנת. שברתי שתי ביצים לתוך צלחת עמוקה\r\nוטרפתי אותן. לאחר מכן הוספתי מעט חלב ושוב טרפתי את\r\nהבלילה. לא חייבים להוסיף חלב, אפשר להסתפק רק בביצה,\r\nאבל אני רגיל להוסיף חלב עוד מגיל צעיר. לסיום הוספתי\r\nמעט מלח ופלפל. הוצאתי את החלה ופרסתי כמה פרוסות.\r\nאת הפרוסות הללו חתכתי לשניים, משום שכך קל יותר לסדר\r\nאותן במחבת. הוצאתי שמן מארון המטבח ושפכתי מעט אל\r\nתוך המחבת. לאחר מכן לקחתי את המחבת ושמתי אותה מעל\r\nהאש כדי שהשמן יתחמם. את חתיכות החלה שחתכתי טבלתי\r\nבבלילה והנחתי אותן בזהירות במחבת עם השמן הרותח. בזמן\r\nטיגון החלות, לקחתי כמה עגבניות שרי ושטפתי אותן. כשנגמר\r\nהטיגון התיישבתי לשולחן ואכלתי את החלות המטוגנות יחד\r\nעם עגבניות השרי. אני לא מאלה שאוהבים להוסיף סוכר לחלה\r\nמטוגנת, אם כי אני יודע שרבים נוהגים לעשות זאת.\r\nאני אוהב את המראה הניבט מבעד לחלון המטבח שלי. יש\r\nלנו בגינה עץ גדול שמסתיר את הבניינים השכנים וכשאני יושב\r\nלאכול אני רואה דרכו רק שמים וירוק. על הסורגים שבחוץ\r\nתליתי פעמוני רוח המשמיעים צליל עדין כשהרוח נושבת.\r\nבחרתי בכוונה פעמונים מסוג כזה שלא יטריד את השכנים\r\nיותר מדי, כי צריך להתחשב גם באחרים. על אדן החלון אני\r\nנוהג לשים צנצנות של מלפפונים שאני מחמיץ בעצמי. הרבה\r\nפעמים שואלים אותי למה אני טורח להכין מלפפונים חמוצים,\r\nכשאפשר לקנות אותם די בזול בסּוּפר, אבל בעינַי אוכל ביתי\r\nתמיד יותר טעים מאשר קופסאות שימורים. פעם אפילו הבאתי\r\nלעבודה צנצנת חמוצים שהכנתי וקיבלתי לא מעט מחמאות.\r\nלאחר שסיימתי לאכול, ניגבתי את הפה במפית נייר. השבוע\r\nעברתי בחנות לכלי בית בז’בוטינסקי וקניתי שם מתקן למפיות\r\nכמו במסעדה, כזה שיש לו שני פתחים. מתקן כזה הוא מאוד\r\nשימושי, כי אנשים שיושבים משני צדי השולחן יכולים לשלוף\r\nממנו מפיות בו זמנית. באותה הזדמנות קניתי גם כמה מפיות\r\nהמתאימות למתקן. אפשר להסתדר גם בלי מפיות ואחרי האוכל\r\nלשטוף את הפה עם קצת מים, אבל לפעמים בא לך לנגב קצת\r\nאת הפה במהלך הארוחה, מבלי לקום מהשולחן. מפיות יכולות\r\nלשמש גם לקישוט השולחן. באירועים כמו חתונות למשל,\r\nמאוד מקובל לקפל מפיות צבעוניות לחצי ולתחוב אותן בתוך\r\nכוסות השתייה שעל השולחנות.\r\nפיניתי את הכלים מהשולחן ושמתי אותם בכיור. חיברתי את\r\nמכשיר הסלולר אל המטען, כי במהלך הלילה נחלשה הסוללה,\r\nוהתיישבתי אל המחשב עם כוס הקפה שהכנתי. לקחתי לגימה\r\nמהקפה ולהפתעתי היה לו טעם של קקאו, כמו שהייתי נוהג\r\nלשתות בילדותי. אני לא נוהג להתחבר לאינטרנט בשעה כל־כך\r\nמוקדמת, אבל רציתי לבדוק שוב את לוח האירועים באתר של\r\nעיריית רמת גן. את המחשב אני לא מכבה בלילה, אלא מעביר\r\nאותו למצב ”שינה”. בדרך זו אני לא צריך להמתין עד שהמחשב\r\nעולה. נכנסתי לאתר ובדקתי שאכן יש היום שבת תרבות וששמי\r\nמצוין בפרטי האירוע כאורח הראשי. למרות המברק שקיבלתי\r\nולמרות הטלפון לעירייה, עדיין קיננה בי תחושת הספק. אני\r\nאמנם תושב רמת גן ותיק, אך לא כל תושב ותיק זוכה לכבוד\r\nשכזה. הפרסום באתר הרשמי של העירייה הניח מעט את דעתי.\r\nבדקתי מה חדש בארץ ובעולם ומשם המשכתי לאתר\r\nהפייסבוק. אני משתדל תמיד לקרוא חדשות לפני שאני מתחבר\r\nלפייסבוק, כי אני לא מעוניין לפרסם איזה סטטוס הומוריסטי\r\nלאחר שקרה אסון גדול שמשפיע לרעה על מצב הרוח של כולם.\r\nהבוקר בפייסבוק, חיכתה לי בתיבת הדואר שלי כמות הודעות\r\nגדולה מהרגיל. היו אלה בעיקר חברים ועוקבים, שבירכו אותי\r\nעל אירוע שבת תרבות ואיחלו לי הצלחה. חלקם אף הבטיח\r\nלהגיע למעמד המרגש. שלחתי לכולם תשובות ובהן הודיתי על\r\nהברכות ודברי העידוד. קיבלתי גם שתי תמונות חדשות של\r\nעמודי מדרכה ותמונה אחת של כסף קטן. את התמונות האלה\r\nשמרתי במחשב בתיקייה מיוחדת ששמה ”תמונות המיועדות\r\nלפרסום”. בתיקייה זו אני שומר את כל התמונות שקיבלתי\r\nושטרם העליתי לעמוד הפייסבוק שלי. בתוך התיקייה הזו אני\r\nיוצר עוד תיקיות שהשם שלהן הוא תאריך קבלת ההודעה. את\r\nהשיטה הזאת למדתי מקרן המתכנתת שעובדת אתי. לאחר\r\nשאני מפרסם תמונה שנמצאת בתיקייה זו, אני מוחק אותה, כדי\r\nשלא אפרסם אותה שוב בטעות.\r\nשמתי לב שבמהלך הלילה, קיבלתי מספר הזמנות למשחק\r\nבשם Farm Candy Pirates. פיראטים שמגדלים סוכריות\r\nבחווה?! באמת שאין גבול להמצאות. אני לא נוהג לשחק\r\nבכל אותם משחקי רשת פופולריים, למרות שאני יודע שרבים\r\nמחבַרי לפייסבוק משחקים בהם. אני יכול לראות זאת לפי\r\nכמות ההזמנות שאני מקבל מהם. הרבה אנשים גם מתמכרים\r\nלזה. למרבה המזל, לפייסבוק יש אופציה שבה ניתן לחסום את\r\nההזמנות האלה ואכן השתמשתי באופציה זו כדי לחסום את\r\nהמשחק החדש. ישנה אופציה גם להסיר את החסימה הזאת\r\nבמידה ואתה מתחרט וכן רוצה לקבל הזמנות לשחק. האנשים\r\nשתכננו את הפייסבוק חשבו גם על התסריט האפשרי הזה.\r\nלאחר שסיימתי לטפל ב”אינבוקס”, שזו המילה שבה\r\nמשתמשים הצעירים כדי לתאר את הדואר הנכנס, התחלתי\r\nלכתוב סטטוס חדש. לאחר שהקלדתי כמה אותיות שמתי לב\r\nשאני כותב באנגלית. פשוט לחצתי בטעות על מקש ה-Caps\r\nLock במקלדת ולכן כל האותיות הופיעו באנגלית ובאותיות\r\nגדולות. לחצתי שוב על מקש ה-Caps Lock כדי לבטל את\r\nהלחיצה הקודמת ולחזור להקליד בעברית וכתבתי את הסטטוס\r\nהבא: ”אני רוצה להזכיר לכולם, ששבת תרבות תיערך היום\r\nבשעה 11:00 בתיאטרון רמת גן. רצוי להגיע קצת לפני כן, כי\r\nכשהאולם מתמלא סוגרים את הדלתות ולא מאפשרים לקהל\r\nנוסף להיכנס”. עברתי על הסטטוס כדי לוודא שלא ביצעתי\r\nאף טעות ואז פרסמתי אותו. יש כאלה שקוראים לזה פוסט ולא\r\nסטטוס, אבל אני מעדיף להשתמש במילה סטטוס. פעם, אם\r\nרצית להגיע לשבת תרבות, היית צריך להגיע בסביבות 10:00\r\nבבוקר ולקחת כרטיס כניסה חינם מהשומר. בזמן האחרון\r\nניתן פשוט להגיע בצורה חופשית ולהיכנס ללא כרטיס, אך\r\nכשהאולם מתמלא, השומר לא מאפשר להכניס עוד אנשים\r\nונועל את הדלת החיצונית של התיאטרון.\r\nאני מאוד אוהב את המפעל הזה של שבת תרבות ואני\r\nחושב שאני נמנה על צופיו הוותיקים ביותר. בשבת בבוקר\r\nתמיד יש אווירה מיוחדת והאורחים באולם התיאטרון נהנים\r\nמבוקר של אקטואליה ותרבות. מי לא התארח כאן? זמרים,\r\nמשוררים, שחקנים, חברי כנסת, פרופסורים, בכירים מהמגזר\r\nהציבורי והפרטי. זהו בהחלט שירות נהדר שמעניקה העירייה\r\nלתושבים בחינם, אם כי אני חייב לציין שהשנה הייתה ירידה\r\nמשמעותית בכמות הבקרים שבהם נערכה שבת תרבות. במקום\r\nפעם בשבועיים זה מתקיים רק פעם בחודש ואני בהחלט מצר\r\nעל כך. אם זיכרוני אינו מטעה אותי, אני חושב שהייתה גם\r\nתקופה ששבת תרבות הייתה נערכת אפילו כל שבוע.\r\nהבטתי בשעון שנמצא בפינה הימנית התחתונה של\r\nהמחשב וראיתי שהשעה היא 07:37. עברו בדיוק 47 דקות מאז\r\nשהתעוררתי. החלטתי להכין את הבגדים אותם אלבש לאירוע\r\nוניגשתי אל ארון הבגדים בחדר השינה. יש לי חליפה ששמורה\r\nלאירועים חגיגיים במיוחד ואף עניבה חגיגית, אבל אלו אינם\r\nבגדים שאותם נהוג ללבוש לשבת תרבות. רוב האורחים, כולל\r\nשרים וחברי כנסת, נוהגים להגיע בלבוש לא רשמי ונינוח וזה\r\nחלק מסוד הקסם. יש תחושה שהם כאילו מתארחים אצלך בסלון.\r\nבחרתי חולצה מכופתרת אבל לא רשמית מדי ומכנסיים\r\nאפורים. גיהצתי אותם והנחתי אותם על המיטה. יש טריק\r\nקטן שמלכה, אשתו של בן דודי מאיר, לימדה אותי: אם אתם\r\nלא בטוחים שהמגהץ חם, אל תיגעו בתחתית שלו! במקום זה\r\nשימו את המגהץ על בד ואז בידקו אם הבד התחמם וכך תדעו\r\nאם המגהץ חם. לאחר שסיימתי לגהץ, צחצחתי את הנעליים\r\nהשחורות שלי והנחתי אותן ליד המיטה. בתוכן הנחתי זוג\r\nגרביים לבנים שאותם הוצאתי ממגרת הגרביים. לקחתי מן\r\nהארון גם חגורה שחורה והשחלתי אותה במכנסיים. בעינַי,\r\nהרבה יותר נוח לעשות פעולה זו כשהמכנסיים לא עליך, אלא\r\nמונחים על מיטה או כיסא. אני נוהג להשחיל את החגורה כאשר\r\nהאבזם נמצא בצד ימין, למרות שבעולם המערבי נהוג להשחיל\r\nחגורות גברים נגד כיוון השעון, כך שהאבזם נמצא בצד שמאל.\r\nחזרתי אל המטבח והבטתי שוב בשעון התלוי על הקיר,\r\nהשעה הייתה 08:06. יש לי שני שעוני קיר בבית, אחד במטבח\r\nואחד בסלון. הייתי יכול להסתדר רק עם שעון קיר אחד, אבל\r\nזה הרבה יותר נוח כשיש לך כמה שעונים. שעון במטבח יכול\r\nגם להיות שימושי לצורכי בישול, למשל כשאתה מבשל ביצה\r\nקשה. החלטתי לנקות את התנור מכיוון שעברו כבר שבועיים\r\nוחצי מאז שניקיתי אותו בפעם האחרונה והשבוע גם חיממתי\r\nבו בורקס. אפשר לומר שהבורקס הוא אחד המאכלים היותר\r\nמלכלכים שיש. השילוב של בצק עלים מתפורר, שומשום\r\nושמן, הוא שילוב שמשאיר אחריו לכלוך רב. אני נוהג לקנות\r\nבורקס במאפייה שנמצאת ברחוב אבא הלל, או במאפייה\r\nשנמצאת ברחוב הרצל. יש הרבה סוגי בורקס טעימים, אבל\r\nבעינַי הקשקבל הוא הטעים ביותר.\r\nכדי שאוכל לנקות את התנור, דבר ראשון ניתקתי אותו\r\nמהחשמל. אני תמיד מנתק מכשירי חשמל מהשקע בקיר לפני\r\nשאני מתחיל לנקות אותם. הבטיחות קודמת לכול. לאחר מכן\r\nהוצאתי את כל המגשים מהתנור והנחתי אותם על השיש. הרבה\r\nיותר נוח לנקות את פנים התנור כשהוא ריק. לקחתי מטלית לחה\r\nובעזרתה הוצאתי את כל שאריות המזון והפירורים שהצטברו\r\nבקרקעית התנור, בדפנותיו ועל הדלת. למזלי לא היו כתמים\r\nקשים המצריכים התערבות של חומרים מיוחדים. שפשוף קל עם\r\nברזלית הספיק כדי לנקות את פנים התנור, שאכן הכיל לא מעט\r\nפירורי בורקס. לאחר מכן שטפתי את המגשים בכיור בעזרת\r\nחומר רגיל לניקוי כלים ולסיום ניגבתי אותם והחזרתי לתנור,\r\nכשאני משאיר את דלת התנור פתוחה כדי שהכול יתייבש. את\r\nהכיריים ניקיתי בשבוע שעבר, כך שהפעם הסתפקתי רק בניקוי\r\nפנימי של התנור. כשאחזור, אחבר אותו שוב לחשמל.\r\nניקיון התנור ארך בדיוק 11 דקות והשעה הייתה עכשיו\r\n08:17. חזרתי לחדר האמבטיה לשטוף את הידיים שהתלכלכו\r\nבמהלך ניקיון התנור. הסבון הנוזלי שבו אני משתמש עמד\r\nלהיגמר והגיע הזמן להחליפו. הוצאתי מהארון הקטן שנמצא\r\nמתחת לכיור סבון נוזלי חדש ובדקתי שכאשר אני לוחץ על\r\nהכפתור, הסבון יוצא החוצה מבעד לפייה. אני תמיד קונה\r\nאותו דגם של סבון נוזלי, כך שאם במקרה קניתי סבון עם פקק\r\nמשאבה תקּול, אני יכול להחליף אותו בפקק משאבה של הסבון\r\nהנוזלי הקודם. זה בהחלט יכול לחסוך את הטרחה של החלפת\r\nהמוצר, שכרוכה בחזרה לסּוּפר ומתן הסבר בקופה הראשית.\r\nלפעמים גם צריך להמתין בקופה הראשית, כי היא לא תמיד\r\nמאוישת, וזאת בניגוד לקופות הרגילות, בהן יש לפחות קופאי\r\nאו קופאית אחת.",
    "Author": "מנחם המשעמם",
    "Language": "עברית",
    "Translator": "None"
}