{
    "Article-name": "מבעד לכוונות הטובות",
    "Article-text": "הדברים המובאים בחיבור זה נכתבו בשנים 2008-2011 ונערכו בשנים\r\n2012-2014 . כל האירועים המסופרים כאן אכן קרו לי, אך האחריות\r\nלסיפורם היא עליי בלבד; הם מבטאים רק את זווית הראייה שלי, וכדי\r\nלהדגיש זאת שונו לרוב שמות יתר המשתתפים.\r\nהספר הוא על האזרחות המשותפת ליהודים ולפלסטינים אזרחי\r\nישראל. לעיתים הם נקראים בחיבור זה \"ערבים\" ולעיתים \"פלסטינים\",\r\nשני ביטויים אלה משמשים בשיחה הציבורית וגם בחיבור זה. אך תמיד\r\nהם אזרחים, וזו המהות המודגשת כאן.\r\nהרעיונות המופיעים בספר נצרפו בשעות אינספור של מפגשים,\r\nשיחות וקריאה, ואין לי בעלות בלעדית עליהם; לכן, אני מודה מאוד\r\nלכל מי שהקדיש מזמנו בעשרים השנים האחרונות לשיחה, יום עיון,\r\nסדנה או מפגש שבו השתתפתי גם אני, וכמובן לאלה שכתבו מאמרים\r\nוספרים בתחום היחסים בין יהודים לערבים - למדתי מכל אחד ואחת\r\nמהם.\r\nפתח דבר\r\n\"מוישה מה אתה עושה?\"\r\n\"אני בונה בתים לערבים כי אין להם איפה לגור עכשיו\". מוישה\r\nהכה באדמה בפטיש, שב ונועץ בה בחוזקה את קצהו החד. הוא היה\r\nעסוק בעבודה, ולא הרים את עיניו כדי להשיב לי. מכל ילדי גן־שרה,\r\nהיה מוישה עסוק תמיד בבנייה או בפירוק של משהו. הוא חפר במרץ,\r\nצווארו נוקשה, ראשו נטוי לפנים בנחישות, ולא טרח להרים את\r\nכתפיית הגופייה שנשרה אל זרועו.\r\n\"מה... אין להם בתים?\" שאלתי.\r\n\"כן. שמעתי את אבא שלי וצבי מדברים, והם אמרו שהערבים ברחו\r\nועכשיו אין להם איפה לגור. תזיז את הענף הזה הצִדה\".\r\nהסטתי את הענף והלכתי אל המחסן של בית הילדים להביא עוד\r\nפטיש. הצטרפתי אליו בחפירה לפי הוראותיו. הפטישים שלנו נפגשו\r\nבנקודה כלשהי ושרטטנו את המתאר של מתחם יחידות המגורים\r\nלערבים שאין להם בית.\r\nזה היה לאחר ארוחת הצהריים. שרה הגננת, שבדיוק סיימה את\r\nהפסקת הצהריים, צעדה לקראתנו, בדרכה חזרה אל הגן, ושאלה מה\r\nאנחנו עושים. \"אנחנו בונים בתים לערבים כי הם ברחו ואין להם איפה\r\nלגור\", התנדבתי להסביר.\r\n\"וככה בונים בית? חופרים עם פטיש באדמה?\" שאלה שרה\r\nמשועשעת.\r\nמוישה מיהר להצדיק את התכנון שלו: \"בטח. צבי אמר לאבא שלי\r\nשאם לערבים אין איפה לגור, אז יש מקום מתחת לאדמה. לכן אני מכין\r\nלהם עכשיו את הבתים מתחת אדמה\". הוא הפנה את מבטו אליי, ואמר:\r\n\"מה הפסקת? תמשיך לחפור\".\r\nשרה הגננת צחקה ואמרה שזו בהחלט לא הדרך לבנות בתים, ובכלל,\r\nעכשיו מתחילה מנוחת הצהריים ואנחנו צריכים להיכנס להתקלח\r\nוללכת למיטה.\r\nבמיטה, מבטי נעוץ בתקרה הלבנה, דמיינתי את הערבים באים,\r\nמשפחות־משפחות, לגור בבתים שמוישה ואני בונים להם מתחת לפני\r\nהאדמה. כשהסתיימה מנוחת הצהריים, רצתי בו ברגע החוצה אל אתר\r\nהבנייה שלנו וראיתי שהוא כמעט נמחק מצעדי העוברים והשבים.\r\nרצתי חזרה אל בית הילדים לקרוא מיד למוישה, אבל הוא אפילו\r\nלא הרים אליי את עיניו, שכבר היו מרוכזות בפרויקט אחר בחצר\r\nהגרוטאות.\r\n*\r\nהפקיד הבכיר ממשרד השיכון נעמד על סלע בולט בשולי הכפר\r\nנחף שבגליל והצית עוד סיגריה. שער השיבה שלו התבדר ברוח. זה\r\nהיה בשנת 2005 , לקראת סיומו של סיור שערך עבור עמותת \"סיכוי\r\nלקידום שוויון אזרחי\", בתגובה לביקורת שמתחתי על משרד השיכון\r\nבדו\"ח העמותה הסוקר את מדיניות משרדי הממשלה כלפי האזרחים\r\nהערבים. 1*\r\nהמנהלים הצעירים של הפרויקט לשינוי מדיניות הממשלה,\r\nהעוסקים בהכנת חלופות למדיניות המפלה לרעה ערבים, לקחו\r\nאת תפקידם ברצינות רבה. הם הכבידו עליו בשאלות מלומדות,\r\nתוך הפגנת בקיאות בפרטי ההבדלים בין יישובים יהודיים וערביים\r\nבתקנות באשר למספר יחידות הדיור לדונם המותרות לבנייה; אך הוא\r\nהפנה את מבטו אליי, כי חרה לו מאוד שהביקורת שלי כלפי משרד\r\nהשיכון ב\"דו\"ח־סיכוי\" צוטטה גם בכתבה נרחבת בעיתון \"מעריב\".\r\n\"תראה את כל השטח הזה מסביבנו\", התאמץ להסביר, \"יש כאן\r\nעשרות דונמים של אדמות מדינה המוכנות לשיווק לרוכשים, בתנאים\r\nמשופרים. למרות הקריטריונים הנוקשים בתכנית המתאר, הצלחתי\r\nלהוריד את התקן מ־ 6 יחידות לדונם ל־ 4.6 יחידות לדונם כדי למשוך\r\nאת התושבים הערבים של נחף לחכור כאן קרקעות מדינה ולבנות את\r\nהבתים לבניהם\". ניכר היה שדבריו הסוערים יצאו מעומק לבו. \"אתה\r\nחייב להבין איזו מהפכה זו במדיניות\", המשיך, \"שיווק קרקעות מדינה\r\nלתושבים הערבים בגליל! אבל הם לא ניגשים למכרז. הם פשוט לא\r\nניגשים למכרזים שלנו... אתה יכול להסביר לי את זה?\" הבטתי בו\r\nוהוספתי להקשיב לדבריו.\r\n\"אני יושב עם גבר בן ארבעים וחמש או חמישים, אחרי עשרות\r\nשנים של עבודה\", המשיך, \"יש לו ארבעה בנים. אתה יודע איך זה\r\nאצלם - הם חייבים לבנות בתים רק לבנים שלהם. הבנות, לעומת זאת,\r\nמתחתנות עם בנים שאבותיהם מחויבים לבנות להם בית. ככה כולם\r\nמסודרים. הבנים שלו בני עשרים־ושבע, עשרים־ושתיים, שבע־עשרה\r\nושתים־עשרה. זאת אומרת, הגדולים כבר זכאים להשתתף במכרז\r\nוהצעירים עדיין לא. אבל הוא אומר לי שיחכור דונם לבנייה רק אם\r\nזה יהיה עבור כל בניו\". הוא נעץ את מבטו בסלע כחוכך בדעתו איך\r\nלהמשיך את ההסבר. \"אני מנסה לשכנע אותו שיתחבר עם אבא אחר,\r\nעם שני בנים כמו בניו שלו, בגיל הזכאות, ושיקנו את הדונם ביחד.\r\nכך זה יהיה במסגרת הקריטריונים שלנו\", הוא השהה עליי את מבטו\r\nהמחייך, כמוצא פתרון לחידה, \"אבל אז הוא אומר לי שהוא בשום אופן\r\nלא ירכוש ביחד עם מישהו מהחמולה האחרת. הרי אני לא יכול לתת\r\nלו זכאות על בן שהוא לא בונה לו עכשיו, זה ממש לא מתאים לתקנות\r\nמשרד השיכון. מה אפשר לעשות? עד שהחברה הערבית לא תשתנה\r\nאי־אפשר להקצות להם קרקע ולתת להם משכנתא. הרי אתה מכיר\r\nאותם - ככה זה אצלם\".\r\n*\r\nמבטי פנה ממנו אל השמיים זרועי העננים הלבנים של הגליל, וזיכרוני\r\nנדד משם כשלושים שנים לאחור. הייתי מהלך באחת השדרות\r\nהמרכזיות בקיבוץ, וליד עץ האיקליפטוס הגדול בא מולי הגזבר. \"טוב\r\nשאני רואה אותך\", הוא אמר, \"בקרוב תהיה בן עשרים־ושתיים, נכון?\"\r\nובלי לחכות לתשובה הוסיף: \"אני מבקש שתכניס את תעודת הזהות\r\nשלך למזכירות הטכנית, אני צריך אותה לאיזו פרוצדורה\". לא זכרתי\r\nאם שאלתי אותו לאיזו מטרה התעודה נחוצה לו, וממילא לא חשבתי\r\nעל כך יותר מדי.\r\nכעבור עשרים שנה, ואני מזכיר הקיבוץ, ישבנו לתכנן את בניית\r\nהשכונה שבה נבנה גם הבית שלי. כשהתלבטנו אם לקחת משכנתא\r\nלצורך בניית השכונה החדשה, אמרתי שלמיטב הבנתי כל אדם זכאי\r\nפעם אחת לקבל משכנתא בתנאים מועדפים ממשרד השיכון. מרכז\r\nהמשק הביט בי בחיוך. \"אתה את שלך כבר קיבלת לפני עשרים שנה,\r\nובמשכנתא שלך בנו את שכונת הוואדי\", הטעים, \"הפקיד במשרד\r\nהשיכון לא יבדוק בציציות אילו תעודות זהות בדיוק יובאו בפניו מן\r\nהקיבוץ. אז בנו לאיציק ונירה עם המשכנתא שלך והיום נבנה לך\r\nעם זו של אחרים, וכך הלאה. הרי אתה יודע איך זה עובד - ככה זה\r\nאצלנו\".\r\n*1 \"דו\"ח־סיכוי\" הופיע מדי שנה, במשך כשני עשורים מאז שנת 1991 . המחבר\r\nהיה מנכ\"ל-שותף של העמותה ועורך הדו\"ח בין השנים 2006-1998 .\r\nראו: .www.sikkuy.org.il",
    "Author": "שולי דיכטר",
    "Language": "עברית",
    "Translator": "None"
}