{
    "Article-name": "אהבה בימי כולרה",
    "Article-text": "\r\nאין מנוס מזה: ריחם של שקדים מרים מזכיר לו\r\nתמיד את גורלן של אהבות נכזבות.  הד\"ר חוּבֶנַאל\r\nאוּרְבִּינוֹ השגיח בריח עם כניסתו אל בית שעודנו חשוך.\r\nקריאה דחופה נקרא הנה לטפל במקרה שזה שנים אין הוא\r\nדחוף בעיניו עוד.  פליט האַנְטִילִים יִרְמִיָה דֶה סֶנט אָמוּר,\r\nנכה מלחמה,  צַלם ילדים ויריבו הרחום במשחק השחמט,\r\nמצא לו מפלט מעינויי הזכרון בעשן ציאניד הזהב.\r\nאת הגופה מצא מכוסה בשמיכה על מיטת-השדה\r\nשישן עליה תמיד,  והמגש ששימש לאידוי הרעל עומד על\r\nשרפרף על-ידה.  על הארץ היתה שרועה גופתו של כלב\r\nדֶני גדול,  שחור ולבן-חזה,  קשורה לרגל המיטה והקביים\r\nעל-ידה.  רק אור ראשון של שחר התחיל מאיר מן החלון\r\nהפתוח את החדר הדחוס המחניק ששימש חדר-שינה\r\nומעבדה גם יחד,  אבל די היה בו להכיר מיד את סמכותו\r\nשל המוות.  שאר החלונות וכל סדק אחר בחדר היו\r\nחסומים בסמרטוטים או מוּגפים בלוּחות-קרטון שחורים,\r\nלהוסיף לדחיסוּת המעיקה.  תחת נורה פשוטה מכוסה נייר\r\nאדום עמד שולחן גדול מלא צנצנות ובקבוקים בלי\r\nתוויות,  ושני מַגָשים מתקלפים של נֶתך בדיל ועופרת.\r\nהמגש השלישי,  זה של תמיסת החומר המקביע,  הוא\r\nשעמד סמוך לגופה.  שבועונים ועתונים ישנים היו פזורים\r\nבחדר,  וערמות של תשלילים על לוחיות של זכוכית,\r\nורהיטים שבורים.  אבל יד חרוצה ניקתה הכל מן האבק.\r\nואף-על-פי שהאוויר הנכנס בחלון טיהר את חלל החדר,\r\nעדיין נשארו רמצי אהבה אומללה בשקדים המרים,  למי\r\nשיודע לזהותם.  לא אחת אמר הד\"ר חוּבֶנאל אוּרְבִּינוֹ\r\nבלבו,  בלי כל כוונה להתנבא,  שהמקום הזה לא יהלום\r\nמיתה שחסד האל שורה עליה (כלומר, מעמד פטירה\r\nשבו הנפטר מקבל את הסַקְרָמֶנְט האחרון מידי כומר).\r\nאבל במרוצת הזמן יתחיל תוהה שמא יש לתלות את\r\nאי-הסדר הזה בגזֵרה טמירה של ההשגחה.\r\nמפקח-משטרה הקביל את פניו ועמו סטודנט לרפואה\r\nצעיר מאוד שעושה את התמחותו ברפואה משפטית\r\nבמרפאה העירונית.  הם שאיווררו את החדר וכיסו את\r\nהגופה עד בואו של הד\"ר אוּרְבִּינוֹ.  עתה בירכו אותו מתוך\r\nגינוני טקס שמביעים תנחומים הפעם יותר מיראת כבוד,\r\nכי אין איש שאינו יודע את מידת ידידותו שלו לירמיה דֶה\r\nסֶנט אָמוּר.  המורה הדגול לחץ את ידי שניהם,  כדרכו\r\nתמיד עם כל אחד מתלמידיו קודם שהתחיל את השיעור\r\nהיומי שלו ברפואה קלינית כללית,  ואחר-כך אחז בקצה\r\nהשמיכה בין אצבע לאגודל,  כאוחז בפרח,  וגילה את\r\nהגופה טפח אחר טפח כמדקדק בטקס קדוש. לירמיה דֶה\r\nסֶנט אָמוּר היה ערום כולו,  צפוד ועקום,  עיניו פקוחות\r\nוגופו כחול,  והוא זקן כחמישים שנה יותר משהיה אמש.\r\nאישוניו היו צלולים,  זקנו ושערו צהבהבים ועל בטנו\r\nהיתה צלקת ישנה שתפירתה קַשרירית כתפירת השק.  מן\r\nהשימוש בקביים היה היקף פלג גופו העליון וזרועותיו\r\nכהיקפם אצל העבד החותר באניית-משוטים,  אבל רגליו\r\nחסרות הישע דמו לרגליו של יתום.  הד\"ר חוּבֶנאל אוּרְבִּינוֹ\r\nהסתכל בו רגע ולבו דואב בו דאבה שלעתים רחוקות\r\nבלבד ידע כמוה בשנים הארוכות שנלחם לשווא עם\r\nהמוות.\r\n\"שמוק,\" אמר לו.  \"הרע מכל כבר היה אחריך.\"\r\nוהוא כיסה אותו שוב בשמיכה וחזר להדרת-העמידה\r\nהאקדמית.  יום הולדתו השמונים נחוג בשנה שעברה\r\nבחגיגה רשמית של שלושה ימים,  ובנאום התודה עמד\r\nשוב בפיתוי הפרישה,  ואמר: \"זמן לנוח יהיה לי בשפע\r\nכשאמות,  אבל האפשרות הזאת עדיין אינה בכלל\r\nתכניותי.\" אף-על-פי שנחלשה והלכה שמיעתו באוזנו\r\nהימנית,  והוא נשען על מקל בעל ידית של כסף כדי\r\nלהסוות את רפיפות הליכתו,  הוסיף ללבוש בגנדרנות\r\nנעורים חליפת-פשתן,  ולענוד שרשרת-זהב על הלסוּטה.\r\nזְקַן פַּסְטֶר זה שלו,  שצבעו כצבע פנימו של הצדף,  ושערו,\r\nשצבעו אף הוא כך והוא מסורק לו בקפידה לאחור\r\nוהפסוקת ברורה באמצע,  היו ביטויים נאמנים לאופיו.  על\r\nשחיקת זכרון מדאיגה יותר ויותר ביקש לחפות ככל\r\nהאפשר על-ידי פתקים קטנים משורבטים בחפזה,  והללו\r\nסופם שהתערבבו לו בכיסיו,  כמו המכשירים ובקבוקי\r\nהתרופות וכל שאר הדברים המגובבים בערבוביה בתיקו\r\nהגדוש.  לא רק הרופא הוותיק והמהולל שבעיר היה,  אלא\r\nגם האיש המקפיד ביותר על הופעתו.  אבל בשל\r\nהתגדרותו היתרה מדי בלמדנותו,  והשימוש הלא תמים\r\nכלל שהשתמש בכוחו של שמו,  היתה החיבה אליו פחותה\r\nמן הראוי לו.\r\nהוראותיו למפקח ולרופא המשתלם היו מדויקות\r\nומהירות.  אין צורך בנתיחה שלאחר המוות - הריח\r\nשבבית יש בו הוכחה מספקת שסיבת המוות היא אדי\r\nהציאניד שהופעל במגש בחומצת צילום כלשהי,\r\nוידיעותיו של ירמיה דֶה סֶנט אָמוּר בדברים האלה היו\r\nמרובות משיקרה לו הדבר במקרה.  את התהססותו של\r\nהמפקח ביטל כדרכו המובהקת: \"אל תשכח שאני הוא\r\nהחותם על תעודת הפטירה.\" הרופא הצעיר התאכזב -\r\nעדיין לא התמזל מזלו ללמוד על גופה את פעולת ציאניד\r\nהזהב.  הד\"ר חוּבֶנאל אוּרְבִּינוֹ התפלא שלא ראה אותו\r\nבבית-הספר לרפואה,  אבל מן ההסמקה המהירה של\r\nהבחור וממבטאו האַנְדִי הבין מיד שוודאי זה מקרוב בא\r\nלעיר,  ואמר לו: \"בוודאי יימצא לך מטורף אהבה כלשהו\r\nשיתן לך את ההזדמנות בקרוב.\" ורק כשאמר זאת נתן את\r\nדעתו שמן ההתאבדויות הרבות מספור הזכורות לו,  זאת\r\nההתאבדות הראשונה בציאניד שסיבתה אינה יסורי\r\nאהבה.  באותה שעה השתנה משהו בנעימת קולו.\r\n\"וכשתיתקל בו,  שים לב,\" אמר למשתלם,  \"כמעט\r\nתמיד יש להם חול בלב.\"\r\nאחר-כך דיבר אל המפקח כמדבר אל הכפוף לו,  והורה\r\nלו לעקוף את כל הרשויות כדי שהקבורה תהיה בו בערב\r\nובסודיות גמורה.  \"אני אדבר אחר-כך עם ראש העיר,\"\r\nאמר לו.  הוא ידע שירמיה דֶה סֶנט אָמוּר חי חיי הסתפקות\r\nבמועט,  והשתכר באומנותו הרבה יותר ממה שנדרש לו\r\nלמחייתו,  ובוודאי יימצא באחת המגרות שבבית די כסף\r\nלהוצאות הקבורה.\r\n\"אבל אם לא תמצאו אותו,\" אמר,  \"אין בכך כלום.  אני\r\nאשא בהוצאות.\"\r\nוהוא הורה לו למסור לעתונים שהצלם מת מיתה\r\nטבעית,  אף-על-פי שידע שלא ימצאו כל עניין בידיעה.\r\n\"אם יש צורך,  אדבר עם המושל,\" אמר לו.  המפקח,  פקיד\r\nרציני וצנוע,  ידע שהרגשת החובה האזרחית בלבו של\r\nהמורה הדגול מקוממת עליו אפילו את ידידיו הקרובים,\r\nולכן התפלא שהוא מדלג בקלות כה רבה על הסידורים\r\nהפורמליים הנדרשים על-פי החוק,  בשביל לזרז את\r\nהקבורה.  הדבר האחד שלא הסכים לעשות היה לדבר עם\r\nהארכיהגמון כדי שיוכל ירמיה דֶה סֶנט אָמוּר להיקבר\r\nבאדמה קדושה (כלומר, בתוך בית-הקברות ולא במקומם\r\nשל מתאבדים מחוץ לגדר). המפקח עצמו התפלא על\r\nחוצפתו שלו וביקש להצטדק.\r\n\"ככל הידוע לי היה האיש הזה קדוש,\" אמר.\r\n\"נדיר מזה,\" אמר הד\"ר אוּרְבִּינוֹ.  \"הוא היה קדוש\r\nאתאיסט.  אבל אלה דברים המסורים בידי שמים.\"\r\nהרחק משם,  בעברה האחר של העיר הקולוניאלית,\r\nקראו פעמוני הקתדרלה למיסה גדולה.  הד\"ר אוּרְבִּינוֹ\r\nהרכיב את משקפיו החצאיים בעלי מסגרת-הזהב והסתכל\r\nבשעון-הכיס המרובע היקר בעל שרשרת-הזהב,  שמכסהו\r\nנפתח בקפיץ.  הוא עומד להחמיץ את המיסה של\r\nשבוּעוֹתא.\r\nבטרקלין עמדה מצלמה גדולה על גלגלים,  כמצלמות\r\nשל צלמי גנים ציבוריים,  ועל המסך היו מצוירים בצבעים\r\nמתוצרת בית דמדומי שקיעה בים,  והקירות היו מכוסים\r\nתצלומים של ילדים בחגיהם הראויים להיזכר: אכילה\r\nראשונה מלחם הקודש,  תחפושת- ארנבת,  יום הולדת\r\nשמח.  שנה אחר שנה,  בפרקים של הרהורים בערבי\r\nשחמט,  היה הד\"ר אוּרְבִּינוֹ רואה את ההתכסות הזאת של\r\nהקירות קמעה-קמעה,  ופעמים רבות היה מהרהר ביאוש\r\nשבגלריה זו של דיוקנאות מקריים טמון הזרע של עיר\r\nהעתיד,  שהילדים הלא מוכרים האלה מושלים בה\r\nומשחיתים אותה,  ואפילו עפר תהילתו לא יישאר שם.\r\nעל שולחן-הכתיבה,  על-יד צנצנת מקטרות של זאב\r\nים,  היה על לוח השחמט משחק לא גמור.  למרות רוחו\r\nהקודרת והשעה הדוחקת לא עמד הד\"ר אוּרְבִּינוֹ בפיתוי\r\nובחן אותו,  הוא ידע שזה המשחק של אמש,  כי ירמיה דֶה\r\nסֶנט אָמוּר היה משחק בכל ערב מערבי השבוע נגד\r\nשלושה יריבים לפחות, אבל סיים כל משחק תמיד ואחר-\r\nכך שם את הלוח ואת הכלים בקופסתם ואת הקופסה\r\nבמגרת שולחן-הכתיבה. הוא ידע ששיחק בכלים הלבנים\r\nוהפעם היה ברור שהוא עומד לנחול תבוסה שאין מנוס\r\nממנה בארבעה מהלכים. אילו פשע היה כאן,  היה בזה\r\nכיוון לחקירה,  אמר בלבו.  אני מכיר רק אדם אחד\r\nשמסוגל להציב מלכודת שכזאת,  מעשה-אמן.  אפילו\r\nבנפשו הדבר,  עליו לגלות לאחר זמן ויהי מה מפני מה\r\nהחייל הזה,  העשוי לבלי חת,  הרגיל להילחם עד טיפת\r\nדמו האחרונה,  מפני מה הניח את הקרב האחרון של חייו\r\nלא גמור.\r\nשומר הלילה בסיבובו האחרון ראה בשעה שש בבוקר\r\nפתק מסומר אל הדלת: \"תיכנס בלי לצלצל ותקרא\r\nלמשטרה.\" סמוך לאחר-כך באו המפקח והרופא הצעיר\r\nושניהם חיפשו בבית הסבר כלשהו לשימוש הברור בהבל\r\nשריחו של שקדים מרים.  אבל ברגע הקל שנדרש לו\r\nלרופא בשביל לעיין במשחק הלא גמור,  גילה המפקח בין\r\nהניירות שעל שולחן-הכתיבה מעטפה מיועדת לד\"ר\r\nחוּבֶנאל אוּרְבִּינוֹ,  חתומה בשעווה כה רבה עד שהיה צורך\r\nלקרוע אותה לגזרים כדי להוציא את המכתב.  הרופא\r\nהסיט את הווילון השחור שעל החלון כדי להוסיף אור,\r\nיציץ תחילה ברפרוף באחד-עשר הדפים הכתובים מזה\r\nומזה בכתב-יד קפדני,  ומשקרא את הפסקה הראשונה\r\nהבין שלאכילה מן הקודשים של שבוּעוֹתא לא יגיע.\r\nבנשימה נסערת קרא והפך דפים לאחור כדי למצוא את\r\nהחוט שאיבד,  וכשסיים היה כחוזר ממחוזות רחוקים\r\nומלפני ימים רבים. דכאונו היה ברור על אף מאמציו\r\nלמשול בו.  שפתיו היו כחולות כגופה והוא לא הצליח\r\nלעצור את רעד אצבעותיו כשקיפל את המכתב ושם אותו\r\nבכיס לסוּטתו.  באותה שעה זכר את המפקח ואת הרופא\r\nהצעיר וחייך אליהם בעד ערפילי צערו.\r\n\"לא משהו מיוחד,\" אמר.  \"ההוראות האחרונות שלו.\"\r\nזו היתה חצי האמת,  אבל הם חשבו אותה לאמת כולה,\r\nכי הוא הורה להם להרים אריח רופף ברצפה,  ושם מצאו\r\nפנקס חשבונות בלה מרוב שימוש,  ובו היה הצופן\r\nלפתיחת הכספת.  הכסף שהיה בכספת היה מועט ממה\r\nששיערו,  אבל רב מן הנדרש להוצאות הקבורה ולשאר\r\nחובות קטנים.  באותה שעה נוכח הד\"ר אוּרְבִּינוֹ שלא\r\nיספיק להגיע אל הקתדרלה לפני הקריאה באֶוַנגֶליון.\r\n\"זו הפעם השלישית שאני מפסיד את המיסה של יום\r\nראשון מזמן שאני זוכר את עצמי,\" אמר.  \"אבל אלוהים\r\nמבין.\"\r\nוהוא בחר אפוא לשהות עוד כמה דקות ולטפל בכל\r\nהפרטים,  אף-על-פי שהתקשה להכיל את כמיהתו לשתף\r\nאת אשתו בסודות המכתב.  הוא התחייב להודיע לפליטים\r\nהרבים מאזור הים הקאריבי,  הגרים בעיר,  שמא ירצו\r\nלחלוק כבוד אחרון לאיש שהיה נוהג כאילו הוא המכובד\r\nשבהם והפעיל שבהם והקיצוני שבהם,  גם לאחר שהיה\r\nברור שהוכרע תחת נטל האכזבה.  גם לחבריו לשחמט\r\nיודיע,  מאנשי אקדמיה נודעים ועד עובדי כפיים אלמונים,\r\nוגם לחברים מתמידים פחות שאולי ירצו בכל זאת לבוא\r\nללוויה.  קודם שקרא את המכתב החליט להיות ראשון\r\nהמלווים,  אבל לאחר קריאתו לא היה בטוח בשום דבר.\r\nעל כל פנים ישלח זר של גַרדֶניות,  שמא בכל זאת התחרט\r\nירמיה דֶה סֶנט אָמוּר ברגע האחרון.  הקבורה תהיה בחמש,\r\nהיא השעה המתאימה ביותר בחודשי החום.  אם יצטרכו\r\nלו יהיה משתים-עשרה ואילך בבית הכפר של הד\"ר\r\nלאסידֶס אוֹליבֶיָה,  תלמידו האהוב,  החוגג בארוחת-צהריים\r\nחגיגית את מחצית היובל לעיסוקו במקצוע.\r\nכיון שעברו השנים הסוערות של מאבקיו הראשונים,\r\nהיה הד\"ר אוּרְבִּינוֹ נוהג על-פי שגרה קבועה,  עד שקנה לו\r\nככה כבוד ויקר שלא היו כמוהם במחוז.  הוא היה קם עם\r\nאור ראשון ובולע את התרופות הסודיות שלו - ברומיד\r\nלרומם את הרוח,  מלחים לכאבי עצמות בימי גשם,  טיפות\r\nשל קוֹרָנית לסחרחורת,  בֶּלָדוֹנָה לשינה טובה.  בכל שעה\r\nבלע משהו,  בחשאי תמיד,  כי בחייו הארוכים בתורת רופא\r\nומורה התנגד תמיד לרשום תרופות-הקלה לזִקנה -\r\nכאבי הזולת היו קלים לשאתם יותר מכאביו שלו.  בכיסו\r\nהיתה לו תמיד כרית של קַמפוֹר,  ובאין רואה היה שואף\r\nממנה שאיפות עמוקות להשקיט את פחדו מפני מזיגה זו\r\nשל תרופות כה רבות.\r\nשעה אחת היה מכין בלשכתו את השיעור ברפואה\r\nקלינית כללית שלימד בבית-הספר לרפואה בכל בוקר\r\nבשעה שמונה מיום שני עד שבת,  עד יום מותו. הוא היה\r\nגם קורא קפדן של ספרים חדשים שהיתה חנות-ספרים\r\nבפריס שולחת לו,  וגם ספרים מברצלונה שהזמינה לו\r\nחנות-ספרים מקומית,  אף-על-פי שלא עקב אחר\r\nהמתחדש בספרות הספרדית באותה מידה שעשה כן\r\nבספרות הצרפתית. על כל פנים לא קרא בהם מעולם\r\nבשעות הבוקר,  אלא במשך שעה אחת לאחר שנת-\r\nהצהריים,  ובערב לפני השינה. כיון שהכין את שיעורו\r\nעשה חמש-עשרה דקות תרגילי נשימה לפני החלון\r\nהפתוח בחדר-האמבטיה,  ונשם כלפי קריאת התרנגולים\r\nתמיד,  כי שם היה האוויר החדש.  אחר-כך התרחץ,  עשה\r\nאת זקנו ומשח את שפמו בחדר רווי ריח של מי-קולון\r\nאמיתיים של \"פָארינה גֶגֶנאִיבֶּר\",  והתלבש - חליפת-\r\nפשתן לבנה עם לסוּטה לגופו,  כובע גמיש לראשו,  נעלי\r\nקוֹרדוֹבָן גבוהות לרגליו.  בן שמונים ואחת עדיין שמר\r\nבמנהגו אותה קלילות ורוח חוגגת שהיו לו כשחזר\r\nמפריס,  זמן קצר לאחר מגפת הכּוֹלֶרָה הגדולה.  שערו\r\nהמסורק לו בקפידה בפסוֹקת אמצעית היה אותו שער\r\nשהיה לו בנעוריו,  רק צבעו היה מתכתי עכשיו. לארוחת-\r\nהבוקר ישב עם משפחתו,  אבל אכל דיאטה משלו: מי\r\nפרחי לענה לבריאות הקיבה,  ראש שום שהיה מקלף\r\nואוכל כל שן לעצמה ולועס היטב עם לחם למנוע ליקויי\r\nלב.  לעתים רחוקות לא היתה לו אחרי השיעור פגישה\r\nכלשהי בענייני היזמות האזרחיות או הארגונים הקתוליים\r\nשלו,  או חידושיו בחיי האמנות והחברה.\r\nאת ארוחת-הצהריים אכל כמעט תמיד בביתו,  ואחר-\r\nכך היה ישן סיֶסְטָה של עשר דקות בישיבה בחצר\r\nהפנימית,  ובשנתו שמע את שירת המשרתות תחת עלוות\r\nהמנגואים,  ואת קריאות הרוכלים ברחוב,  ואת רעש\r\nהמנועים במפרץ,  שאדי השמן הנפלטים מהם היו מרחפים\r\nבחלל הבית בערבים חמים כמלאך שנידון לרקבון.  אחר-\r\nכך קרא שעה אחת בספרים החדשים,  שרובם היו רומנים\r\nוספרי היסטוריה,  ונתן שיעורים בצרפתית ובזמרה לתוכי\r\nהבית,  המושך צופים זה שנים.  בארבע,  לאחר ששתה כוס\r\nגדולה של לימונדה בקרח,  יצא לביקורים אצל חוליו.\r\nלמרות גילו לא הסכים לקבל חולים במרפאתו והוסיף\r\nללכת אל בתיהם,  כדרכו תמיד מזמן שהיתה העיר ביתית\r\nכל-כך עד שהיה אפשר ללכת ברגל לכל מקום.\r\nמזמן ששב מאירופה בפעם הראשונה נסע במרכבת\r\nהמשפחה הרתומה לשני סוסים זהובים,  אבל כשהתקלקלה\r\nזו החליף אותה באחרת רתומה לסוס אחד,  ודבק בה מתוך\r\nמידה של בוז לאפנה גם כשהתחילו המרכבות עוברות מן\r\nהעולם ולא נשארו בעיר אלא המרכבות שהסיעו תיירים\r\nוהובילו זרי פרחים בלוויות.  אף-על-פי שמיאן לפרוש\r\nידע שקוראים לו אל חולים אנוּשים בלבד,  אבל הוא ראה\r\nגם בזה צורה של התמחות.  מסוגל היה לומר ממה חולה\r\nסובל לפי מראהו בלבד,  וגברו אי-אמונו בתרופות\r\nמיוצרות וחששותיו מפני הכירורגיה המתקבלת והולכת\r\nבציבור.  הוא היה אומר: \"סכין המנתחים הוא ההוכחה\r\nהחותכת לכשלון הרפואה.\" בראייה מחמירה כל תרופה\r\nהיא רעל,  כך היה סבור,  ושבעים אחוזים מן המזון הרגיל\r\nמחישים את המוות.  \"על כל פנים,\" היה אומר בשיעור,\r\n\"הרפואה המעטה שיודעים,  ידועה לרופאים אחדים\r\nבלבד.\" מהתלהבות הנעורים שלו עבר לעמדה שהוא\r\nעצמו הגדיר אותה הומניזם פָטָליסטי: \"כל אדם אדון\r\nלמותו שלו,  ובהגיע שעתו אין בידנו אלא לעזור לו למות\r\nבלי פחד ובלי כאבים.\" אבל על אף הדעות הקיצוניות\r\nהאלה, שכבר היו מכלל הפולקלור הרפואי במקום, הוסיפו\r\nתלמידיו הוותיקים להתייעץ אתו גם לאחר שקנו להם\r\nמעמד משלהם במקצוע כי הכירו שהוא בעל טביעת עין\r\nשל רופא,  כמו שקראו לזה בימים ההם.  על כל פנים היה\r\nרופא יקרן ובררן תמיד,  וחוליו היו מרוכזים בבתים\r\nהעתיקים שבשכונת המִשְנים למלכים.\r\nסדר יומו היה שיטתי כל-כך,  עד שאשתו ידעה לאן\r\nתשלח לקרוא לו בזמן הסיור שלו אחר הצהריים.  כשהיה\r\nצעיר היה נכנס אל קפה דֶה לַה פּארוֹקיה לפני שובו\r\nלביתו,  ושם שיכלל את משחק השחמט שלו עם רעיו של\r\nחותנו ועם כמה מפליטי האזור הקאריבי. אבל למן ראשית\r\nהמאה החדשה לא שב אל קפה דֶה לַה פּארוֹקיה עוד,\r\nוניסה לארגן תחרויות ארציות בחסות \"המועדון\r\nהחברתי\".  בעת ההיא בא אל העיר ירמיה דֶה סֶנט אָמוּר,\r\nוברכיו כבר משותקות,  ועדיין אין הוא צלם ילדים.  לא\r\nעברו שלושה חודשים וכל מי שידע להסיע רץ על\r\nלוח-השחמט הכיר אותו,  כי איש לא הצליח להביסו\r\nבמשחק.  לד\"ר חוּבֶנאל אוּרְבִּינוֹ היתה הפגישה הזאת בגדר\r\nנס,  כי השחמט כבר נהיה לו תאווה שאינה יודעת רוויה,\r\nוכבר לא נשארו לו הרבה יריבים להשביע אותה.\r\nבזכותו הגיע ירמיה דֶה סֶנט אָמוּר למה שהגיע בקרבנו.\r\nהד\"ר אוּרְבִּינוֹ היה למָגִנו ואיש חסותו בלי תנאים,  וערב\r\nלו בכל ולא טרח כלל לברר מי הוא ומה מעשיו ומאילו\r\nמלחמות נטולות תהילה חזר נכה והמום.  לבסוף הלווה לו\r\nאת הכסף לפתוח סטודיו לצילום.  ירמיה דֶה סֶנט אָמוּר\r\nהחזיר לו את החוב בקפדנות עד האגורה האחרונה למן\r\nהרגע שצילם את התצלום הראשון של ילד מבוהל מבּרק\r\nהמגנזיום.\r\nוהכל בגלל השחמט,  בתחילה שיחקו בשבע בערב,\r\nאחרי הארוחה,  והרופא היה מקבל יתרונות מוצדקים בגלל\r\nעליונותו הברורה של היריב,  אבל היתרון הזה פחת והלך\r\nעד ששיחקו כשווה עם שווה. לאחר זמן,  כשפתח דון\r\nגָלִילֵאוֹ דאקוֹנְטֶה את הקולנוע הראשון תחת כיפת-\r\nהשמים,  היה ירמיה דֶה סֶנט אָמוּר מן הלקוחות המתמידים\r\nביותר,  ומשחקי השחמט התייחדו לערבים שלא הוצג בהם\r\nסרט חדש. בעת ההיא כבר התיידדו הוא והרופא כל-כך,\r\nעד שהרופא היה הולך אתו לקולנוע,  אבל בלי אשתו,\r\nמפני שלא היתה לה סבלנות להתחקות אחרי העלילות\r\nהמסובכות,  ומפני שנראה לה תמיד,  על-פי חוש הריח\r\nשלה,  שירמיה דֶה סֶנט אָמוּר אינו חברה טובה לאיש.\r\nלא כן יום ראשון בשבוע.  ביום הזה היה הולך למיסה\r\nגדולה בקתדרלה,  ואחר-כך היה חוזר לביתו ונח וקורא\r\nעל המרפסת בחצר הפנימית.  ביום חג דתי לא יצא לבקר\r\nחולה אלא לעתים רחוקות,  במקרה חירום דחוף ביותר,\r\nושנים רבות לא נענה לכל הזמנה חברתית שאינה בגדר\r\nחובה.  באותו יום ראשון של שבוּעוֹתא הצטרפו בצירוף\r\nנדיר שני דברים לא רגילים - מותו של ידיד וחגיגת\r\nיובל של תלמיד דגול.  אבל במקום לשוב אל ביתו מיד,\r\nכמו שאמר לעשות לאחר שכתב את תעודת הפטירה של\r\nירמיה דֶה סֶנט אָמוּר,  הניח לעצמו להיסחף אחר סקרנותו.\r\nכיוָן שישב במרכבה,  מיד שב ודיפדף במכתבו האחרון\r\nשל ידידו והורה לרכב להסיעו אל מען מסובך בשכונת\r\nהעבדים הישנה.  ההחלטה הזאת היתה זרה להרגליו\r\nכל-כך,  עד שהרכב ביקש לוודא שאין כאן טעות.  לא,  לא\r\nטעות היא,  המען ברור והאיש שכתב אותו היו גם היו לו\r\nסיבות לדעת אותו היטב.  הד\"ר אוּרְבִּינוֹ חזר אל העמוד\r\nהראשון וצלל שוב לתוך שטפון זה של גילויים לא\r\nנעימים,  שהיה בכוחם לשנות את חייו שלו,  אפילו בגילו,\r\nאילו הצליח להכניס בלבו שאין כאן הזיות של חולה\r\nאנוש.\r\nהשמים התחילו מתקדרים בשעת בוקר מוקדמת,  והיום\r\nהיה מעונן וקריר,  אבל לא היה חשש שמא ירד גשם לפני\r\nהצהריים.  בנסיונו למצוא דרך קצרה נכנס הרכב אל\r\nמרצפות-האבנים של העיר הקולוניאלית והוצרך לעצור\r\nפעמים רבות כדי שלא ייבהל הסוס ממהומת בתי-הספר\r\nומסדרי האחווה הדתיים בשובם מתפילת יום ראשון של\r\nשבוּעוֹתא.  הרחובות היו מלאים זרי-נייר ומוסיקה ופרחים,\r\nונערות בשמלות מוּסלין צפו בחגיגות מן הגזוזטרות,\r\nושמשיות צבעוניות בידיהן.  בכיכר הקתדרלה,  שפסלו של\r\nהגיבור משחרר האומה היה כמעט חבוי שם בין הדקלים\r\nהאפריקאיים ופנסי הרחוב הכדוריים החדשים, היתה\r\nתנועת המכוניות צפופה בשל היציאה מן התפילה, ובקפה\r\nדֶה לַה פּארוֹקיה המכובד וההומה לא נשאר אפילו מקום\r\nפנוי אחד.  המרכבה של הד\"ר אוּרְבִּינוֹ היתה הרכב היחיד\r\nהרתום לסוס,  וגם בתוך קומץ המרכבות שנשארו בעיר\r\nבלטה בגג עור-הלכּה שלה,  המבריק תמיד,  ובהֶתקני\r\nהארד שאינם מתאכלים מן המלח,  ובגלגלים ובמוטות\r\nהצבועים אדום ובשוליים המוזהבים של הדפנות,  כמו\r\nבערבים חגיגיים באופרה של וינה.  ולא עוד אלא שבזמן\r\nשהמשפחות הקפדניות ביותר לא דרשו עוד מן הנהגים\r\nשלהן אלא ללבוש חולצה נקייה,  הוסיף הוא לדרוש מן\r\nהרכב שלו ללבוש בגדי שרד של קטיפה דהויה ולחבוש\r\nכובע של מאלף בקרקס,  ובדבר הזה ראו לא רק מנהג\r\nשאבד עליו כלח,  אלא גם קשיחות ואי-התחשבות בחום\r\nהכבד של האזור הקאריבי.\r\nלמרות אהבתו השגיונית כמעט לעיר,  עד שהיטיב\r\nלהכיר אותה יותר מכל אדם,  לעתים רחוקות היתה לו\r\nלד\"ר חוּבֶנאל אוּרְבִּינוֹ סיבה להעז ולצאת ככה בלי היסוס\r\nאל המולת שכונת העבדים הישנה.  הרכּב הסתובב הרבה\r\nושאל כמה פעמים עד שמצא את הבית.  הד\"ר אוּרְבִּינוֹ\r\nהכיר יפה את מועקת הביצות,  את דומייתן המבשרת רע,\r\nאת בועות הטובע שלהן,  שבשחרים כה רבים של נדודי\r\nשינה היו עולות אל חדר-השינה שלו,  מעורבות בריח\r\nהיסמין של החצר הפנימית,  ועוברות על פניו כרוח יום\r\nאתמול שאין לה ולחייו שלו ולא כלום. והצחנה הזאת,\r\nשפעמים רבות התרוממה בכוח הגעגועים למדרגה של\r\nיופי,  היתה למציאות קשה מנשוא כשהתחילה המרכבה\r\nמיטלטלת בשלוליות הרפש שברחובות,  שהנשרים רבו\r\nשם על שיירי בית-המטבחיים שנסחפו בגאוּת.  שלא\r\nכבתיה של עיר המִשנים למלכים,  שהיו בתי-אבן,  הבתים\r\nשבמקום הזה היו בתים של קרשים דהויים וגגות של\r\nאבץ,  ורובם עמדו על עמודים למגן מפני הצפה של ביבי\r\nהשפכים הפתוחים מימי הספרדים.  לכל היתה חזות\r\nעלובה של עזובה,  אבל מבתי-המרזח המזוהמים נשמעו\r\nרעמי המוסיקה הפרועה של חנגת ההוללות של שבוּעוֹתא\r\nשל העניים.  עד שמצאו את הבית כבר רדפו חבורות של\r\nילדים ערומים אחרי המרכבה ולעגו למחלצות\r\nהתאטרליות של הרכּב,  עד שהיה אנוס להניסם בהנפות\r\nשוט.  הד\"ר אוּרְבִּינוֹ,  שהיה מוכן לפגישה סודית,  הבין\r\nמאוחר מדי שאין לך תמימות מסוכנת יותר מתמימותה\r\nשל הזקנה.\r\nבמראהו של הבית,  שלא היה לו מספר,  לא היה כל\r\nסימן של יחוד חוץ מחלון מכוסה וילאות תחרה ודלת\r\nרבת-רושם שנלקחה מכנסייה עתיקה כלשהי,  ובאלה\r\nבלבד נבדל משכניו שלא שפר חלקם כל-כך.  הרכּב דפק\r\nעל הדלת במַקַש,  ורק לאחר שווידא שאכן זה הבית עזר\r\nלרופא לרדת מן המרכבה.  הדלת נפתחה בלי רחש,\r\nובפנים האפלולי עמדה אשה לבושה שחורים ווֶרד אדום\r\nמאחורי אוזנה.  למרות שנותיה,  שלא היו פחותות\r\nמארבעים,  עדיין היתה מולָטית גאה בעלת עיניים זהובות\r\nאכזריות ושער מהודק אל גולגולתה כקסדה של צמר-\r\nפלדה.  הד\"ר אוּרְבִּינוֹ לא הכיר אותה מיד,  אף-על-פי\r\nשראה אותה פעמים אחדות בערפילי משחקי השחמט\r\nבסטודיו של הצלם,  ופעם אחת רשם לה כינין נגד הקדחת\r\nהשלישונית.  הוא הושיט לה את ידו והיא אחזה בה בשתי\r\nידיה,  ולא ללחיצה של ברכה דווקא אלא בעיקר כדי\r\nלעזור לו להיכנס.  לטרקלין היו האקלים והאִוושה הסמויה\r\nשל מערה החוֹרֶש,  והוא היה מלא רהיטים וחפצי נוי,\r\nמונחים כל אחד במקומו היאה לו.  הד\"ר אוּרְבִּינוֹ נזכר בלי\r\nמרירות בחנות לממכר עתיקות בפריס,  רחוב מונמַרטְר\r\n26,  ביום שני אחד של סתיו במאה שעברה.  האשה\r\nהתיישבה מולו ודיברה אליו ספרדית שקשה להבינה.\r\n\"תראה את עצמך בביתך,  דוקטור,\" אמרה.  \"לא ציפיתי\r\nשתבוא מהר כל-כך.\"\r\nהד\"ר אוּרְבִּינוֹ הרגיש כאילו הלשינו עליו.  לבו הסתכל\r\nבה,  ובאבלה הכבד,  ובאצילות כאבה,  ובאותה שעה הבין\r\nשאין כל טעם בביקור הזה,  כי היא יודעת יותר ממנו על\r\nכל מה שנאמר והוסבר במכתבו האחרון של ירמיה דֶה\r\nסֶנט אָמוּר. ואכן ידעה. היא היתה אצלו עד שעות אחדות\r\nלפני מותו,  כפי שהיתה אתו כמעט עשרים שנה -\r\nבמסירות וברוך כנוע שדמו דמיון מובהק מדי לאהבה,\r\nובלי שידע איש על כך בבירה המחוזית המנומנמת הזאת,\r\nשאפילו סודות מדינה הם נחלת הכלל בה. הם נפגשו\r\nבאכסניה לַהֵלֶך בפּוֹרְט-אוֹ-פְּרֶנְס,  שבה נולדה היא ובה\r\nבילה הוא את שנותיו הראשונות בתורת פליט,  וכעבור\r\nשנה הלכה אחריו הנה לביקור קצר,  אף-על-פי ששניהם\r\nידעו בלי כל הידברות שבאה על מנת להישאר. אחת\r\nלשבוע ניקתה וסידרה את המעבדה,  אבל אפילו שכנים\r\nחשדנים ורכלנים מאין כמוהם הלכו שולל אחר מראית-\r\nהעין,  כי שיערו ככל אדם אחר שנכותו של ירמיה דֶה סֶנט\r\nאָמוּר אינה מוגבלת להליכה בלבד.  הד\"ר אוּרְבִּינוֹ עצמו\r\nשיער כך מטעמים רפואיים מוצקים,  ובשום פנים לא היה\r\nמעלה על דעתו שיש לו לידידו אשה לולא גילה לו זאת\r\nהוא עצמו במכתבו.  על כל פנים לא תפס מוחו איך זה\r\nשני מבוגרים בני-חורין,  בלי עבר,  שעומדים למעלה מן\r\nהדעות הקדומות של חברה סגורה,  בוחרים בקשייה של\r\nאהבה אסורה.  היא הסבירה לו: \"זה היה רצונו.\" יתר על\r\nכן, החיים החשאיים עם גבר שלא היה מעולם כולו שלה,\r\nשלא פעם ידעו בהם את ההתפרצות התכופה של האושר,\r\nלא היו מצב לא רצוי בעיניה.  אדרבה,  החיים לימדוה\r\nשאולי מצב למופת הוא.\r\nאמש הלכו לקולנוע כל אחד לחוד וישבו במקומות\r\nנפרדים כמו שהיו עושים פעמיים בחודש מזמן שהקים\r\nהמהגר האיטלקי גָלִילֵאוֹ דאקוֹנְטֶה קולנוע תחת כיפת\r\nהשמים בין חרבותיו של מנזר מן המאה השבע-עשרה.  הם\r\nראו את \"במערב אין כל חדש\",  סרט מבוסס על ספר\r\nשהיה באפנה בשנה שעברה והד\"ר אוּרְבִּינוֹ קרא אותו\r\nבלב מתחמץ מן הברבריות של המלחמה.  אחר-כך נפגשו\r\nבמעבדה,  והיא ראתה שהוא מכונס בהרהורים נוגים של\r\nגעגועים ותלתה זאת במראות האכזריים של הפצועים\r\nהגוססים בבוץ.  והיא ביקשה להסיח את דעתו והזמינה\r\nאותו למשחק שחמט,  והוא נענה כדי לעשות את רצונה,\r\nאבל שיחק בלי ריכוז,  בכלים הלבנים,  כמובן,  עד שראה\r\nקודם שראתה היא שהוא ינוצח בארבעה מהלכים,  ונכנע\r\nבלי קרב.  באותה שעה הבין הרופא שהיא היתה היריב\r\nבמשחקו האחרון,  ולא הגנרל חְרוֹנִימוֹ אַרגוֹטֶה,  כמו\r\nששיער הוא.\r\n\"זה היה מהלך מעשה-אמן!\" מילמל בתמיהה.\r\nאין היא ראויה לשבח הזה,  אמרה.  ירמיה דֶה סֶנט\r\nאָמוּר,  שדרכו כבר אבדה בערפילי המוות,  הוא שהסיע את\r\nהכלים בלי אהבה.  כשהפסיק את המשחק סמוך לאחת-\r\nעשרה ורבע,  שכן כבר נָדמה המוסיקה של הנשפים\r\nהציבוריים,  ביקש ממנה שתניח אותו לנפשו - מכתב\r\nהוא רוצה לכתוב לד\"ר חוּבֶנאל אוּרְבִּינוֹ,  שהוא בעיניו\r\nהאיש הנכבד ביותר שהכיר מעודו,  וידיד נפשו,  כמו\r\nשאהב לומר,  אף-על-פי שהדמיון היחיד ביניהם היה\r\nאותה התמכרות לשחמט,  שבו ראו דו-שיח של השכל ולא\r\nמדע. באותה שעה ידעה שתמו יסוריו של ירמיה דֶה סֶנט\r\nאָמוּר,  ואין לו לחיות עוד אלא כזמן הנדרש לכתוב את\r\nהמכתב.  הרופא לא האמין למשמע אוזניו.\r\n\"אם כן,  את ידעת!\" אמר.\r\nלא זו בלבד שידעה,  הודתה,  אלא אף עזרה לו לשאת\r\nאת היסורים באותה אהבה שבה עזרה לו למצוא את\r\nהאושר.  כי זה מה שהיו לו אחד-עשר החודשים האחרונים\r\n- יסורי תופת.\r\n\"חובתך היתה למסור אותו,\" אמר הרופא.\r\n\"לא יכולתי לעשות זאת,\" אמרה בתדהמה.  \"אהבתי\r\nאותו.\"\r\nהד\"ר אוּרְבִּינוֹ,  שהיה בטוח שכבר שמע הכל,  לא שמע\r\nמימיו דבר שכזה,  שנאמר בפשטות כה רבה.  הוא היישיר\r\nאת עיניו אליה והשתדל בכל חושיו לקבוע אותה בזכרונו\r\nכהיותה ברגע הזה: דומה היתה לאלילת נהרות עשויה\r\nלבלי חת,  בשמלתה השחורה ובעיני הצפע הללו ובוורד\r\nהזה שמאחורי אוזנה.  ימים רבים לפני כן,  על חוף נידח\r\nבהאיטי,  כששכבו שניהם ערומים לאחר האהבה,  נאנח\r\nירמיה דֶה סֶנט אָמוּר ואמר: \"לעולם לא אהיה זקן.\" היא\r\nשמעה בדבריו החלטה אמיצה להילחם עד חרמה בפגעי\r\nהזמן,  אבל הוא פירש: נחושה החלטתו להתאבד בן\r\nשישים.\r\nאכן מלאו לו שישים שנה ב- 23 בינואר השנה,  והוא\r\nקבע את המועד בערב שבוּעוֹתא,  שהיה החג החשוב\r\nביותר בעיר והוקדש לעבודת רוח הקודש. לא היה פרט\r\nאחד בקורות הלילה שעבר שהיא לא ידעה אותו מראש.\r\nלעתים קרובות שוחחו על זה והתייסרו יחד במירוץ\r\nהימים שאין להשיבו - לא הוא ולא היא אין בכוחם\r\nלעצור אותו. ירמיה דֶה סֶנט אָמוּר אהב את החיים\r\nבתשוקה מחוסרת הגיון. הוא אהב את הים ואהב את\r\nהאהבה, ואת כלבו אהב ואותה, וככל שקָרב המועד כן\r\nהלך ונכנע ליאוש, כאילו אין מותו תלוי בהחלטתו שלו\r\nאלא בגורל שאינו יודע רתיון.\r\n\"כשעזבתי אותו לנפשו אמש לא היה שייך עוד לעולם\r\nהזה,\" אמרה.\r\nהיא רצתה לקחת את הכלב,  אבל הוא הסתכל בכלב\r\nהמנמנם על-יד הקביים וליטף אותו בקצה אצבעותיו\r\nואמר: \"צר לי,  אבל מיסטר ווּדרוֹ וילסוֹן הולך אתי.\" והוא\r\nביקש ממנה לקשור את הכלב לרגל מיטת-השדה בזמן\r\nשהוא כותב,  והיא קשרה קשר מדומה כדי שיוכל הכלב\r\nלהשתחרר.  זו היתה אי-הנאמנות האחת שנהגה בו,\r\nוצידוקה נמצא לה ברצונה לזכור את האדון בעיניו\r\nהחורפיות של כלבו.  כאן נכנס הד\"ר אוּרְבִּינוֹ לתוך דבריה\r\nואמר לה שהכלב לא השתחרר,  והיא אמרה: \"סימן שלא\r\nרצה.\" והיא שמחה,  כי נוח היה לה לזכור את אהובה המת\r\nכפי שביקש ממנה אמש,  כשעמד מכתיבת המכתב\r\nוהסתכל בה בפעם האחרונה ואמר לה: \"זכרי אותי\r\nבוורד.\"\r\nסמוך לאחר חצות הגיעה לביתה ושכבה בבגדיה על\r\nמיטתה ועישנה והדליקה סיגריה בסיגריה כדי לתת לו\r\nשהות לגמור מכתב ארוך וקשה,  כך ידעה,  וסמוך לפני\r\nהשעה שלוש,  כשהתחילו הכלבים ליילל,  העמידה מים\r\nלקפה,  לבשה שחורים של אבלות כולה,  וקטפה את הוורד\r\nהראשון שהנץ בחצר ביתה עם שחר.  הד\"ר אוּרְבִּינוֹ כבר\r\nידע שעתיד הוא למחות כליל מלבו את זכרה של האשה\r\nהזאת,  שאין לה גאולה,  ונראָה לו שהוא יודע מפני מה -\r\nרק אדם מחוסר עקרונות מקבל עליו יגונות ככה.\r\nעד סופו של הביקור המציאה לו עוד נימוקים לכך:\r\nבלוויה לא תשתתף,  כך הבטיחה לאהובה,  אף-על-פי\r\nשלא כך הבין הד\"ר אוּרְבִּינוֹ מפּסקה אחת במכתב.  היא\r\nלא תזיל דמעה,  ולא תוציא את שארית ימיה בהתבשלות\r\nבמרק הרימה של הזכרון,  ולא תקבור את עצמה חיים\r\nבארבע אמותיה כדי לתפור את תכריכיה,  כמנהג\r\nהאלמנות בנות המקום.  את ביתו של ירמיה דֶה סֶנט אָמוּר\r\nתמכור,  אותו ואת תכולתו,  הכל שייך לה עכשיו כאמור\r\nבמכתב,  והיא תוסיף לחיות את חייה במקום עלוב ושכוח\r\nאֵל זה שידעה בו אושר.\r\nהמלים האלה הציקו לו לד\"ר חוּבֶנאל אוּרְבִּינוֹ בדרכו\r\nאל ביתו: \"מקום עלוב ושכוח אל.\" לא סתם דיבור היה\r\nכאן.  כי העיר,  עירו שלו,  קיימת ועומדת בלי שינוי בשולֵי\r\nהזמן: אותה העיר הלוהטת המשמימה היא של הפחדים\r\nועינוגי עצמו בלילות התבגרותו,  שהפרחים מחלידים בה\r\nוהמלח מתקלקל,  וארבע מאות שנה לא קרה בה כלום חוץ\r\nמהזדקנות אטית בין עלי דפנה נבולים וביצות מרקיבות.\r\nבחורף גשמים הרסניים ניתכים פתאום ומציפים את\r\nהמחראות ועושים את הרחובות לביצות מצחינות.  בקיץ\r\nאבק סמוי נושב כאבקת גיר מלובנת באש וחודר עד\r\nהפינות המוגנות ביותר של הדמיון ברוחות מתערבלות\r\nשמרימות גגות ומעיפות ילדים.  בשבתות המוּלָטים\r\nהעניים,  הם ובהמתם וכלי האכילה והשתייה שלהם,\r\nיוצאים להם בהמולה ממשכנות הקרטון והפח שעל גדות\r\nהביצות,  ומשתלטים במצהלות שמחה על חופי הסלעים\r\nשל האזור הקולוניאלי.  עד לפני שנים מעטות עדיין נשאו\r\nאחדים מזקניהם את סימן העברות המלכותי שהוטבע\r\nבברזל מלובן על חזם.  כל סוף השבוע הם רוקדים בלי\r\nרחמים ושותים עד אבדן החושים משקה מתוצרת בית,\r\nמַתנים אהבה חופשית בין שיחי איקָקוֹ,  ובמוצאי יום\r\nראשון,  בחצות הלילה,  הם מקלקלים את שמחותיהם\r\nשלהם במריבות דמים של יד איש ברעהו.  וההמון\r\nהפוחזים והמתפרצים האלה הם שמסתננים בשאר ימות\r\nהשבוע אל הכיכרות והסימטאות של השכונות העתיקות,\r\nעם דוכנים של כל דבר שאפשר לקנותו ולמכור אותו,\r\nוהם המפיחים בעיר המתה את הלהט הקדחתני של יריד\r\nאדם שריחו ריח דגים מטוגנים - חיים חדשים.\r\nהשחרור משלטונה של ספרד,  וביטול העבדות לאחר\r\nזמן,  החישו את השקיעה המכובדת שנולד וגדל בה הד\"ר\r\nחוּבֶנאל אוּרְבִּינוֹ. המשפחות הוותיקות המיוחסות שקעו\r\nוהלכו בדממת ארמונות שפּנימם עירום. ברחובות הצרים\r\nהמרוצפים אבנים,  שמילאו יפה כל-כך את תכליתם\r\nבהתקפות פתע ובנחיתות של שודדי הים,  השתלשלו\r\nעשבים שוטים מן הגזוזטרות ופתחו סדקים בחומות\r\nהמחוזקות אפילו בבתים השמורים היטב,  ובשתיים אחר\r\nהצהריים לא היה שם סימן חיים חוץ מתרגילי הפסנתר\r\nהלֵאים שנשמעו באפלולית שנת הצהריים. בפנים,\r\nבחדרי-השינה הקרירים,  הרוויים קטורת, שמרו הנשים על\r\nעורן מן השמש כאילו היתה נגע מביש,  ואפילו במיסות\r\nשל שחרית כיסו את פניהן בצעיף.  אהבותיהן היו אטיות\r\nוקשות,  ולעתים קרובות הופרעו באותות מבשרים רע,\r\nוהחיים נראו להן משוכים עד אין קץ.  בין הערביים,\r\nבשעה המעיקה שבין אור לחושך,  עלה מן הביצות נחשול\r\nמתערבל של יתושים אוכלי בשר,  והבל ענוג של צוֹאת\r\nאדם,  חמים ועצוב,  העיר בעמקי הנפש את ודאוּת המוות.\r\nחיי העיר הקולוניאלית עצמם,  שחוּבֶנאל אוּרְבִּינוֹ\r\nהצעיר היה מייפה אותם ברוחו בימי העצבות שלו בפריס,\r\nלא היו אז אלא אשליה של הזכרון.  במאה השמונה-עשרה\r\nהיו חיי המסחר שלה המשגשגים ביותר באזור הקאריבי,\r\nביחוד בגלל הזכות המפוקפקת שנפלה לה,  להיות שוק\r\nהעבדים האפריקאים הגדול ביותר בארצות אמריקה.  העיר\r\nהיתה גם מקום מושבם של המִשְנים למלכים בממלכה\r\nהחדשה של גראנאדה,  שנוח היה להם למשול מן המקום\r\nהזה,  על חוף האוקיינוס של העולם,  ולא מעיר הבירה\r\nהקפואה הרחוקה,  בדֶלף הטורד הנמשך מאות שנים והוא\r\nמערפל את חוש המציאות שלהם. פעמים אחרות בשנה\r\nיתקבצו במפרץ שייטות של גָלֵאוֹנוֹת,  אותן אניות מלחמה\r\nוסוחר,  טעונות עושרן של פּוֹטוֹסי,  קִיטוֹ וּוֶרָאקרוּס,  והעיר\r\nחיתה אז את שנות גדולתה.  ביום שישי אחד,  8 ביוני\r\n1708,  בארבע אחר הצהריים,  הפליגה הגָלֵאוֹנה \"סן חוֹסֶה\"\r\nאל קאדיס טעונה אבנים ומתכות יקרות ששוויין חמש\r\nמאות מיליארד פֶּסוֹ של הימים ההם,  וסמוך לכך,  מול\r\nהכניסה לנמל ממש,  הטביע אותה אסקדרון של הצי\r\nהאנגלי,  ומקץ מאתיים שנה עדיין לא הוצל האוצר מן\r\nהמעמקים.  בעושר הזה המונח על קרקעית של אלמוגים,\r\nובגופתו של הקברניט הצפה על צדה על גשר הפיקוד,\r\nראו ההיסטוריונים בכתביהם סמל לעיר הטבועה בים של\r\nזכרונות.\r\nמעבר למפרץ,  בשכונת המגורים לַה מַאנְגָה,  עמד ביתו\r\nשל הד\"ר חוּבֶנאל אוּרְבִּינוֹ בזמן אחר.  גדול וקריר היה\r\nהבית,  בן קומה אחת,  ומרפסת של עמודים דוריים נשקפה\r\nאל המפרץ הזה,  אותו אגם של מים מעלים אדי צחנה\r\nוטרוֹפֶת של אניות שטובעו.  מדלת הכניסה ועד המטבח\r\nהיתה הרצפה של אריחים שחורים ולבנים כבלוח-שחמט,\r\nורבים תלו זאת בהתמכרותו הגדולה של הד\"ר אוּרְבִּינוֹ,\r\nולא נתנו את דעתם שאריחים שכאלה היו חביבים על\r\nהאומנים הקָטָלוֹנים שבנו את השכונה למתעשרים חדשים\r\nבראשית המאה הזאת.  הטרקלין הגדול תקרתו היתה\r\nגבוהה מאוד,  כתקרת שאר חדרי הבית,  ושישה חלונות\r\nבגובה אדם היו בו,  שפונים אל הרחוב,  ובינו ובין\r\nחדר-האכילה היתה דלת-זכוכית רחבה מאוד מעוטרת\r\nענפי גפן ואשכולות ענבים ובתולות הולכות שבי אחר\r\nנגינת חלילי פאן בחורשה של ארד.  רהיטי הטרקלין,\r\nלרבות האורלוגין בעל המטוטלת הנוכח לו שם כזקיף\r\nהזה,  היו רהיטים אנגליים מקוריים כולם מסוף המאה\r\nהתשע-עשרה,  והנברשות היו של נטיפי בדולח,  ובכל\r\nפינה עמדו אגרטלים של חרסינת-סבר ופסלוני בהט של\r\nאוהבים פגאניים. אבל ההתאמה האירופית הזאת לא\r\nהיתה בשאר חדרי הבית,  שכסאות קש וכסנועים וינאיים\r\nושרפרפי-עור מעשה אומנים מבני המקום היו שם\r\nבערבוביה. בחדרי-השינה היו תלויים על-יד המיטות גם\r\nערסלים מרהיבי-עין של סַן חאסִינְטוֹ,  וציציות צבעוניות\r\nבצדיהם,  ושם בעליהם רקום עליהם באותיות גותיות\r\nבחוטי משי.  המקום שנועד מלכתחילה לארוחות-ערב\r\nחגיגיות,  על-יד חדר-האכילה,  שימש אולם-מוסיקה קטן\r\nונוגנו שם קונצרטים אינטימיים כשבאו נגנים מפורסמים\r\nאל העיר.  בשביל לשפר את הדומייה כוסו האריחים\r\nמרבדים תורכיים שנקנו ביריד העולמי בפריס.  גרמופון\r\nחדיש עמד על-יד מדף של תקליטים מסודרים בקפידה,\r\nובפינה עמד הפסנתר המכוסה משי רקום שהד\"ר אוּרְבִּינוֹ\r\nלא ניגן בו שנים.  בבית כולו הורגשו שיקול הדעת\r\nוהקפדנות של אשה שרגליה עומדות איתן על הקרקע.\r\nאבל בשום מקום לא ניכרה החגיגיות הקפדנית\r\nששררה בספרייה,  שהיתה קודש הקודשים של הד\"ר\r\nאוּרְבִּינוֹ עד שאחזה אותו זִקנה.  שם, מסביב לשולחן\r\nעץ-האגוז של אביו וכורסות-העור, כיסה את הקירות\r\nואפילו את החלונות בארונות-זכוכית, והעמיד בהם בסדר\r\nכפייתי שלושת אלפים ספרים כרוכים בכריכה שווה של\r\nעור-עגל,  וראשי תיבות שמו מוזהבים על גבם.  שלא\r\nכשאר החדרים,  שהיו גלויים לרעש ולמשבי ריחות רעים\r\nמן הנמל,  היו בספרייה תמיד השקט והניחוח של כנסייה.\r\nהד\"ר אוּרְבִּינוֹ ואשתו,  שנולדו באזור הקאריבי וגדלו אפוא\r\nעל האמונה התפלה שצריך לפתוח דלתות וחלונות כדי\r\nלהכניס קרירות שאינה קיימת בעצם,  הרגישו תחילה\r\nבמועקת לב בגלל ההסגר.  עד שראו לבסוף את יתרונה\r\nשל השיטה הרומית נגד החום,  שסוגרים את הבתים בימי\r\nהרפיון והתרדמה של אוגוסט כדי שלא ייכנס האוויר\r\nהלוהט מן החוץ,  ופותחים אותם לרווחה לרוחות הלילה.\r\nמאז היה ביתם הבית הקריר ביותר תחת השמש הפראית\r\nשל לַה מַאנְגָה,  ועונג היה להם לישון שנת סיֶסטה\r\nבאפלולית חדרי-השינה ולשבת על מרפסת העמודים\r\nהקדמית בערב ולראות את אניות-המשא האפורות\r\nוהכבדות מנְיוּ-אוֹרְלִינס בעָברן,  ועם דמדומים לראות את\r\nגלגלי-העץ של ספינות-הנהרות באורותיהן הדולקים בין\r\nהערביים מטהרים מדמנת מנוּחות זו של המפרץ בשובל\r\nשל מוסיקה.  הבית גם היה הבית המוגן ביותר מדצמבר\r\nעד מרס,  בזמן שרוחות הצפון תולשות גגות וחגות כל\r\nהלילה כזאבים רעבים שמחפשים להם פרצה לחדור בה.\r\nאיש לא העלה על דעתו שחיי נישואים נטועים על יסודות\r\nשכאלה,  ייתכן כל עיקר שלא יהיו חיי אושר.\r\nעל כל פנים לא היה הד\"ר אוּרְבִּינוֹ שמח וטוב-לב\r\nכשחזר לביתו בבוקר ההוא לפני השעה עשר,  מבולבל\r\nמשני ביקורים שלא זו בלבד שהחמיץ בגללם את המיסה\r\nשל שבוּעוֹתא,  אלא הם אף מאיימים לשנות אותו בגיל\r\nשבו נראה הכל כאילו כבר הוגשם ונשלם.  הוא רצה לנום\r\nתנומה קלה לפני ארוחת-הצהריים החגיגית של הד\"ר\r\nלאסידֶס אוליביה,  אבל בבואו מצא את המשרתים\r\nמתרוצצים בהתרגשות ומנסים לתפוס את התוכי,  שעף אל\r\nהענף הגבוה של המנגו כשהוציאו אותו מן הכלוב לקצץ\r\nבכנפיו.  תוכי משוגע היה,  בלי נוצות,  שדיבר ולא\r\nכשנתבקש אלא בזמנים לא צפויים כלל,  ובאותה שעה\r\nדיבר בבהירות ובהגיון שאינם רגילים אפילו אצל בני-\r\nאדם.  הד\"ר אוּרְבִּינוֹ עצמו הוא שאילף אותו,  ובדבר הזה\r\nנפלה לו לתוכי זכות שלא זכה לה איש במשפחה,  גם לא\r\nהילדים כשהיו קטנים.\r\nיותר מעשרים שנה הוא בבית,  ולא ידע איש בן כמה\r\nהד\"ר אוּרְבִּינוֹ יושב אתו בחצר הפנימית,  שהיתה המקום\r\nהקריר ביותר בבית,  ושם אזר את כל הלהט והתושייה של\r\nכוח-הפדגוג שבו עד שלמד התוכי לדבר צרפתית\r\nכאקדמאי הזה.  אחר-כך לימד אותו,  מתוך כוונה טובה\r\nסוף עמוד 30",
    "Author": "גבריאל גריסה מארקס",
    "Language": "ספרדית",
    "Translator": "ריטה מלצר ואמציה פורת"
}