{
    "Article-name": "כפרה",
    "Article-text": "\r\nIan McEwan, Atonement\r\n\"מיס מורְלַנד היקרה,  חשבי על הטבע האיום של\r\nהחשדות שרקמת.  על פי מה שפטת? זכרי את הארץ\r\nוהתקופה שאנחנו חיים בהן.  זכרי שאנחנו אנגלים,\r\nשאנחנו נוצרים.  בדקי את הבנתך,  את חוש השיפוט\r\nשלך לגבי מה שסביר,  את התבוננותך במה שקורה\r\nסביבך.  האם החינוך שלנו מכין אותנו למעשי תועבה\r\nשכאלה? האם חוקינו מעלימים עין מהם? האם אפשר\r\nלבצע אותם בלי שייוודע הדבר בארץ זו,  שהקשרים\r\nהחברתיים והספרותיים מתנהלים בה על בסיס כזה,\r\nשכל אדם מוקף בה בסביבה של מרגלים מטעם עצמם,\r\nוהדרכים והעיתונים חושפים הכל? מיס מורלנד היקרה,\r\nעל אילו רעיונות התוודית?\"\r\nהם הגיעו אל קצה הגלריה; ובדמעות בושה היא רצה\r\nאל חדרה.\r\nג'יין אוסטן,  \"מנזר נורתאנגר\"\r\nחלק ראשון\r\n1\r\nהמחזה\r\n–\r\nשבְרַאיונִי עיצבה את כרזותיו,  את\r\nכרטיסיו ואת התוכנייה שלו, ובנתה דוכן למכירת\r\nכרטיסים ממחיצה מתקפלת שהוטתה על צדה, ועטפה\r\nקופה בנייר קְרֶפ אדום - נכתב ביומיים של סערת יצירה,\r\nשבגללה החמיצה ארוחת בוקר אחת וארוחת צהריים\r\nאחת.  משנשלמו ההכנות,  לא נותר לה אלא להגות בנוסח\r\nהגמור ולהמתין לבוא דודניה מן הצפון הרחוק.  יהיה לה\r\nרק יום אחד של חזרות עד שיבוא אחיה.  המחזה,\r\nשלפרקים הוא מצמרר ולפרקים עצוב עד ייאוש,  סיפר\r\nסיפור אהבה שלִקחו מובא בפתח-דבר מחורז,  והוא שכל\r\nאהבה שאינה מיוסדת על תבונה נידונה לכשלון. תשוקתה\r\nהפוחזת של הגיבורה,  אַרַבֶלָה,  לרוזן זר ומרושע,  באה על\r\nעונשה באסון כשהיא לוקה בכולרה בעת נסיעה חפוזה\r\nופזיזה אל עיירת חוף עם חתנה המיועד.  בשעה שהיא\r\nרתוקה למיטה בעליית גג,  לאחר שהוא וכמעט כל\r\nהאחרים נוטשים אותה,  היא מגלה בתוכה חוש הומור.\r\nהגורל נותן לה הזדמנות שנייה בדמות רופא עני,\r\nשלאמיתו של דבר הוא נסיך מוסווה שבחר לעבוד בקרב\r\nהנצרכים.  הוא מרפא את ארבלה,  ובפעם הזאת היא\r\nבוחרת בחירה שקולה,  ובאה על גמולה בהתפייסות עם\r\nמשפחתה ובחתונה עם נסיך רפואותיה \"ביום שמש אביבי\r\nשטוף רוח\".\r\nמרת טַלִיס קראה את שבעת עמודי \"תלאותיה של\r\nארבלה\" בחדר השינה שלה,  על יד שולחן האיפור,  בעוד\r\nזרועה של המחברת חובקת את כתפה. ברַאיוני בחנה את\r\nפני אמה לגלות סימן כלשהו לשינויי רגש,  ואמילי טליס\r\nריצתה אותה במבטי בהלה,  בצחוק של גיל,  ולבסוף,\r\nבחיוכים מכירי טובה ובנענועי ראש חכמים של הסכמה.\r\nהיא לקחה את בתה בזרועותיה ומשכה אותה אל חיקה -\r\nאה,  הגוף הקטן והחמים והחלק הזה שהיא זוכרת מינקותו,\r\nוהוא עדיין לא עוזב אותה,  עוד לא - ואמרה שהמחזה\r\n\"מהמם\",  ומיד הסכימה,  במלמול אל הקונכייה ההדוקה\r\nשל אוזן הילדה,  שהיא רשאית לצטט את המילה הזאת\r\nבכרזה שתהיה תלויה על כַן בחדר הכניסה,  על יד דוכן\r\nהכרטיסים.\r\nבאותה שעה לא יכלה בראיוני לדעת זאת,  אבל זה היה\r\nרגע השיא בהגשמת מפעלה.  דבר לא דמה לו בסיפוק\r\nשהעניק לה,  כל השאר היה חלומות ותסכול.  בדמדומי\r\nהקיץ,  לאחר שכובה האור בחדרה והיא היתה מצטנפת\r\nבאפלולית המענגת של מיטת האפיריון שלה,  יש שהיה\r\nלבה הולם בהזיות ערגה זוהרות,  שהן עצמן היו מחזות\r\nקטנים, ובכל אחד מהם מופיע לאון. בהזיה אחת, פרצופו\r\nהגדול וטוב המזג מתעווה בצער כשארבלה שוקעת\r\nבבדידות ובייאוש.  בהזיה אחרת הוא עומד לו,  כוס משקה\r\nבידו,  באחת המסבאות האופנתיות שבעיר,  וקולו נשמע\r\nמתרברב לפני קבוצת ידידים: כן,  אחותי הקטנה,  הסופרת\r\nבראיוני טליס,  בטח שמעתם עליה.  ובהזיה שלישית הוא\r\nמטיח את אגרופו באוויר בעליצות כשהמסך יורד,  אף על\r\nפי שאין מסך,  אין כל אפשרות שיהיה מסך.  לא לדודניה\r\nנועד המחזה,  אלא לאחיה,  לחגוג את שובו,  לעורר את\r\nהערצתו ולהרחיקו מן הידידות שהוא בוחר לו בפזיזות,  זו\r\nאחר זו,  ולקרבו אל הדמות ההולמת של רעיה,  רעיה\r\nשתשכנע אותו לחזור אל הכפר ותבקש מבראיוני\r\nבמתיקות שתהיה לה לשושבינה.\r\nהיא היתה מאותם ילדים האחוזים תשוקה שהעולם\r\nיהיה מסודר טיפ-טופ,  החדר של אחותה הגדולה היה\r\nאנדרלמוסיה של ספרים לא סגורים,  בגדים לא מקופלים,\r\nמיטה לא מוצעת ומאפרות לא מרוקנות,  ואילו חדרה של\r\nבראיוני היה מקדש לשד השליטה שבה: בדגם החווה\r\nהערוך על אדן חלון רחב היו חיות רגילות,  אבל כולן\r\nפניהן מופנות לכיוון אחד - אל בעליהן - כאילו הן\r\nעומדות לפצוח בשירה,  ואפילו התרנגולות המשוטטות\r\nבחצר כונסו במכלאה בסדר מופתי.  לאמיתו של דבר,\r\nחדרה של בראיוני היה החדר המסודר היחיד בקומות\r\nהעליונות של הבית.  בובותיה זקופות הגו בבית האחוזה\r\nרב החדרים נדמה שהן מצייתות להוראות מחמירות שלא\r\nלגעת בקירות,  ומגוון הדמויות האצבעוניות שעומדות על\r\nשולחן האיפור שלה - בוקרים,  צוללנים,  עכברים דמויי\r\nאדם - דמו בשורותיהן הישרות וברווחים האחידים\r\nשביניהן לצבא אזרחים הממתין לפקודות.\r\nהחיבה לזעיר אנפין היתה אחד מצדדיה של ר ו ח\r\nחובבת סדר.  צד אחר היה החיבה לסודות; מגרה סודית\r\nבתיבת סתרים מהודרת מצופה לכה נפתחה בדחיפת\r\nזנב-סנונית מהופך היפוך מחוכם,  ובה שמרה בראיוני יומן\r\nנעול בתֶפֶס ומחברת כתובה בצופן שהיא המציאה.\r\nבכספת צעצוע שנפתחה בשישה מספרים סודיים אחסנה\r\nמכתבים וגלויות.  פחית מטבעות ישנה היתה מוסתרת\r\nמתחת ללוח רצפה זחיח מתחת למיטתה.  בפחית היו\r\nאוצרות שהחלו להיאסף לפני ארבע שנים,  ביום הולדתה\r\nהתשיעי: בלוט כפול מוטַנְט,  מתכת דמוית זהב,  חפץ\r\nכישוף להורדת גשם שנקנה ביריד שעשועים,  גולגולת\r\nסנאי קלה כעלה.\r\nאבל מגרות סודיות,  יומנים ננעלים ושיטות צופן לא\r\nיכלו להסתיר מבראיוני את האמת הפשוטה: אין לה\r\nסודות.  שאיפתה לעולם הרמוני ומאורגן שללה ממנה את\r\nהאפשרויות הנמהרות לחטוא.  מהומות והרס היו כאוטיים\r\nמדי לטעמה,  ולא היתה בה נטייה לאכזריות.  מעמדה כבת\r\nיחידה למעשה, וכן בידודו היחסי של בית טליס, מנעו\r\nממנה,  לפחות בחופשת הקיץ הארוכה,  קנוניות ילדותיות\r\nעם חברים.  לא היה בחייה דבר מעניין או מביש דיו\r\nלהיות ראוי להסתרה; איש לא ידע על גולגולת הסנאי\r\nהטמונה מתחת למיטתה,  אבל איש לא רצה לדעת.  דבר\r\nמכל אלה לא היה בו מן החולניות; ליתר דיוק,  רק\r\nבדיעבד,  משנמצא פתרון,  נראה החולי.\r\nבת אחת עשרה היתה כשכתבה את סיפורה הראשון -\r\nמעשייה טיפשית שהיתה חיקוי של חצי תריסר סיפורי עם\r\nוחסרה בה,  כפי שהבינה לאחר זמן,  אותה בקיאות חיונית\r\nבדרכי העולם שמעוררת בקורא רגש כבוד. אבל מנסיון\r\nראשון מגושם זה למדה שהדמיון עצמו הוא מקור\r\nלסודות: משעה שהוחל בכתיבת סיפור,  אי אפשר עוד\r\nלספרו לאיש,  העמדת הפנים במילים היא דבר גששני\r\nמדי,  פגיע מדי,  מביך מכדי לתת למישהו לדעת עליו.\r\nאפילו כתיבת \"היא אמרה\" או \"ואז\" עוררה בה רתיעה,\r\nוהיא הרגישה מטופשת בהתיימרותה לדעת על רגשותיה\r\nשל ברייה דמיונית. אין היא יכולה להימנע מלחשוף את\r\nעצמה כשהיא מתארת חולשה של דמות,  שהרי הקורא\r\nודאי ישער שאת עצמה היא מתארת.  וכי איזו סמכות\r\nאחרת יש לה? רק לאחר שנשלם הסיפור,  לאחר שיושבו\r\nכל הגורלות ונחתמה הפרשה כולה בשני קצותיה,  ולפחות\r\nמהבחינה הזאת היה הסיפור דומה לכל סיפור גמור אחר\r\nבעולם,  הרגישה מחוסנת,  והיתה מוכנה לנקב חורים\r\nבשוליים,  לקשור את הפרקים בסרט,  לצבוע את העטיפה\r\nאו לצייר עליה ציור,  ולקחת את היצירה הגמורה\r\nלהראותה לאמה,  או לאביה כשהוא בבית.\r\nמאמציה זכו לעידוד.  בעצם,  הם התקבלו בברכה\r\nמשעה שנוכחו בני טליס שלתינוקת של המשפחה יש מוח\r\nמוזר וכשרון למילים.  שעות אחר הצהריים הארוכות\r\nשבילתה בעלעול במילונים ובאגרונים הולידו חיבורי\r\nמילים לא מתאימים,  אך אי-התאמה זו היה בה כדי\r\nלהטריד: המטבעות שהסתיר הנבל בכיסו היו \"אזוטריים\",\r\nהבריון שנתפס בגניבת מכונית פרץ בבכי של \"הזדכות\r\nחסרת בושה\",  הגיבורה הרכובה על סוסה הגזעי יצאה\r\nלטיול \"מרפרף\" בלילה,  מצחו הקמוט של המלך היה\r\nה\"הירוגליף\" של זעפו. בראיוני קיבלה עידוד לקרוא את\r\nסיפוריה בקול בספרייה,  והוריה ואחותה הגדולה הופתעו\r\nלשמוע את ילדתם השקטה מקריאה קריאה נועזת כל כך,\r\nעושה מחוות גדולות בידה הפנויה,  מקשתת את גבותיה\r\nכשהיא מגלמת את הקולות השונים,  ומפעם לפעם נושאת\r\nאת עיניה מן הדף לשניות אחדות ומעבירה את מבטה\r\nמפרצוף אל פרצוף,  ודורשת בלי התנצלות את תשומת\r\nהלב הגמורה של משפחתה בשעה שהיא טווה את קורי\r\nהקסם של סיפורה.\r\nגם בלא תשומת לבם ושבחיהם והנאתם הגלויה לא\r\nהיתה בראיוני נמנעת מהכתיבה.  על כל פנים,  היא גילתה,\r\nכפי שגילו סופרים רבים לפניה,  שלא כל הכרה יש בה מן\r\nהמועיל. התלהבותה של סֶסיליה,  למשל,  נדמָה שהיא קצת\r\nמוגזמת,  אולי נגועה בהתנשאות,  ואף פולשנית; אחותה\r\nהגדולה רצתה שכל סיפור כרוך יקוטלג ויוצב על מדפי\r\nהספרייה,  בין רבינדרנת טָגור ובין קווינטוס טֶרטוליאנוס.\r\nאם היתה כאן בדיחה,  בראיוני התעלמה ממנה.  עתה היתה\r\nבדרך הנכונה,  ומצאה סיפוק ברמות אחרות; כתיבת\r\nהסיפורים לא רק צפנה סודות,  אלא גם העניקה את כל\r\nתענוגות המזעור.  היא יכלה לברוא עולם בחמישה\r\nעמודים,  ועולם זה היה מהנה יותר מדגם של חווה. היא\r\nיכלה לעצב את ילדותו של נסיך מפונק בחצי עמוד,  אור\r\nירח חלף על כפרים מנומנמים במשפט קצבי אחד,\r\nוהתאהבות תוארה במילה אחת - מבט.  דפי הסיפור שאך\r\nנשלמה כתיבתו כמו רטטו בידה מעוצם החיים שהם\r\nמכילים.  גם חיבתה לסדר באה על סיפוקה,  שכן היה בידה\r\nלהשליט משמעת בעולם פרוע.  היא יכלה לסדר שהמשבר\r\nבחיי הגיבורה יתרחש בעת ברד ברקים ורעמים,  ואילו\r\nהזוגות בורכו ביום חתונתם ביום בהיר וברוחות מלטפות.\r\nאהבת הסדר גם עיצבה את עקרונות הצדק,  שמוות\r\nונישואין הם כליו: המוות נשמר אך רק לבעלי המוסר\r\nהמפוקפק,  והנישואין היו גמול שניתן רק בעמוד האחרון.\r\nהמחזה שכתבה לכבוד בואו של לאון היה הגיחה\r\nהראשונה שלה אל תחום הדרמה,  והיא מצאה שהמעבר\r\nאינו כרוך בכל מאמץ.  היתה הקלה בכך שאין צורך\r\nלכתוב \"היא אמרה\",  ולא לתאר את מזג האוויר או את\r\nבוא האביב או את פניה של הגיבורה - היופי,  התברר\r\nלה,  תחומו צר.  הכיעור,  לעומת זה,  פנים רבות לו.  יקום\r\nהמצטמצם למה שנאמר בו הוא אכן סדר,  כמעט עד כדי\r\nריקנות,  וכדי לפצות על כך,  כל מבע נאמר ברגש קיצוני,\r\nוזה אין לו קיום בלי סימן קריאה.  \"תלאותיה של ארבלה\"\r\nאולי היה מלודרמה,  אבל מי שכתבה אותו עדיין לא\r\nהכירה את המונח.  לא לעורר צחוק נועדה היצירה,  אלא\r\nלהטיל פחד, להביא הקלה וללמד לקח, בסדר הזה, והמרץ\r\nהתמים שבו ניגשה בראיוני למפעל\r\n–\r\nהכְרזות,\r\nהכרטיסים,  דוכן המכירה - עשה אותה נוחה ביותר\r\nלהיפגע מכשלון.  בנקל יכלה לקבל את פניו של לאון\r\nבאחד מסיפוריה,  אבל הידיעה שדודניה באים מן הצפון\r\nהיא שעוררה את הקפיצה הזאת אל צורת ביטוי חדשה.\r\nהעובדה שלולה,  שהיתה בת חמש עשרה,  והתאומים בני\r\nהתשע,  גֶ'קסון ופיֶרו,  היו פליטי מלחמת אזרחים\r\nמשפחתית מרה היתה צריכה להיות חשובה יותר\r\nלבראיוני.  היא שמעה את אמה מבקרת את ההתנהגות\r\nהאימפולסיבית של אחותה הצעירה הֶרמַאיוני,  ומקוננת\r\nעל מצבם של שלושת הילדים,  ומגנה את גיסה הכנוע\r\nוהחמקני סֶסיל,  שברח אל מקום מבטחים בקולג' \"אול\r\nסולס\" באוקספורד.  בראיוני שמעה את אמה ואת אחותה\r\nמנתחות את התהפוכות והשערוריות,  את המתקפות\r\nומתקפות-הנגד שהיו בזמן האחרון,  והיא ידעה שביקור\r\nדודניה הוא ביקור שאינו קצוב בזמן,  וייתכן שיימשך\r\nאפילו עד תחילת שנת הלימודים. היא שמעה שהבית\r\nיכול לקלוט בקלות שלושה ילדים,  וכי הקווינסים יכולים\r\nלהישאר ככל שירצו,  בתנאי שההורים,  אם יבקרו אי\r\nפעם בעת ובעונה אחת,  ירחיקו את מריבותיהם מבית\r\nטליס. שני חדרים על יד חדרה של בראיוני נוקו מאבק,\r\nנתלו בהם וילונות חדשים והובאו אליהם רהיטים\r\nמחדרים אחרים.  בימים כתיקונם היא היתה מעורבת\r\nבהכנות האלה,  אבל הן הצטלבו עם התקף הכתיבה בן\r\nהיומיים ועם ראשית בניית סצנת חזית-הבית.  היא ידעה\r\nבמעורפל שגירושים הם אסון,  אבל הם לא נראו לה\r\nנושא הולם והיא לא נתנה את דעתה עליהם.  זוהי\r\nפרימת קשרים אפורה שאין לה תקנה,  ועל כן אין בה\r\nהזדמנויות למסַפר הסיפורים: היא שייכת לתחום האי-\r\nסדר. הנישואים הם הדבר העיקרי,  וליתר דיוק החתונה,\r\nשיש בה סדר קפדני של מידה טובה הבאה על גמולה,\r\nהתרגשות ההדר והמשתה,  והבטחה מסחררת לברית לכל\r\nהחיים.  חתונה טובה היא ייצוג שאין מודים בו של מה\r\nשעדיין אין להעלותו על הדעת - העונג המיני.\r\nבמעברים של כנסיות כפריות וקתדרלות עירוניות\r\nמפוארות,  לעיני קהל של בני משפחה וידידים תומכים,\r\nגיבורותיה וגיבוריה הגיעו אל שיאם התמים ולא היו\r\nצריכים להמשיך הלאה.\r\nאילו הציגו הגירושים את עצמם כאנטיתזה מוגת לב\r\nשל כל זה,  בנקל היה אפשר להטילם אל כף המאזניים\r\nהאחרת,  עם הבגידות,  המחלות,  הגנבות,  התקיפות\r\nוהכזבים.  אבל הם הראו פנים חסרי זוהר,  סבך אפור\r\nוהתכתשות בלתי פוסקת.  כמו החימוש-מחדש ובעיית\r\nחבש והגינון,  פשוט אין כאן נושא,  וכששמעה בראיוני\r\nלבסוף,  אחרי ציפייה ממושכת בשבת בבוקר,  את קול\r\nהגלגלים על החצץ תחת חלון חדרה,  וחטפה את דפיה\r\nוירדה במרוצה במדרגות,  ועברה את חדר הכניסה ויצאה\r\nאל אור הצהריים המסמא,  לא חוסר רגישות דווקא, אלא\r\nשאפתנות אמנותית ממוקדת היא שהניעה אותה לצעוק\r\nאל האורחים הצעירים המבולבלים העומדים צפופים על\r\nיד הכרכרה עם מיטלטליהם: \"הנה התפקידים שלכם,  הכל\r\nכתוב.  הצגה ראשונה מחר! החזרות מתחילות בעוד חמש\r\nדקות!\"\r\nמיד התערבו אִמה ואחותה והציגו לוח זמנים נוח יותר.\r\nהאורחים - כל השלושה היו אדמונים ומנומשים -\r\nהובאו אל חדריהם,  מיטלטליהם הועלו בידי דני,  בנו של\r\nהַרדמן,  הם כובדו במשקה משיב נפש במטבח, הוזמנו\r\nלסיור בבית ולשחייה בברכה,  וארוחת צהריים הוגשה\r\nלהם בגן הדרומי,  בצל הגפנים.  וכל אותה שעה לא חדלו\r\nאמילי וססיליה טליס מפטפוט,  שבוודאי גזל מן האורחים\r\nאת הנוחות שנועד להשרות.  בראיוני ידעה שאילו נסעה\r\nהיא שלוש מאות קילומטרים אל בית זר,  רוחה היתה\r\nנדכאת משאלות עליזות ומהצטחקויות בצד,  ומאמירה\r\nשנאמרת במאה דרכים שונות שהיא חופשייה לבחור.  לא\r\nהכל מבינים שיותר מכל ילדים רוצים שיניחו אותם\r\nלנפשם.  אבל בני קווינסי התאמצו מאוד להעמיד פנים\r\nשהם משועשעים או משוחררים,  ודבר זה בישר טובות\r\nל\"תלאותיה של ארבלה\": השלושה האלה ברור שיש להם\r\nכשרון להיות מה שהם לא,  אף שאין כל דמיון ביניהם\r\nובין הדמויות שהם אמורים לגלם.  לפני ארוחת הצהריים\r\nחמקה בראיוני אל חדר החזרות הריק - חדר הילדים -\r\nופסעה הלוך ושוב על לוחות הרצפה הצבועים ושקלה את\r\nאפשרויות הליהוק.\r\nלכאורה לא סביר שארבלה,  ששערה כהה כשערה של\r\nבראיוני,  תיוולד להורים מנומשים או תברח עם רוזן זר\r\nמנומש,  תשכור חדר בעליית גג מפונדקאי מנומש,\r\nתתאהב בנסיך מנומש,  וכומר מנומש ישיא אותה לפני\r\nקהל מנומש.  אבל כך יהיה.  גוניהם של דודניה עזים כל\r\nכך - כמעט זוהרים! - שאי אפשר להסתירם.  לכל\r\nהיותר אפשר לומר שחסרונם של נמשים אצל ארבלה הוא\r\nהסימן - ההירוגליף,  אולי היתה בראיוני כותבת -\r\nלייחודה. טוהר רוחה לא יוטל בספק לעולם,  אף שהיא\r\nחיה בעולם מוכתם.  התאומים עוררו עוד קושי: זר לא\r\nיבחין ביניהם.  איך ייתכן שהרוזן הרשע דומה כשתי\r\nטיפות מים לנסיך המקסים,  ושניהם דומים לאביה של\r\nארבלה וגם לכומר? אולי תיתן את תפקיד הנסיך ללולה?\r\nנראה שג'קסון ופיירו הם ילדים רגילים,  קטנים ומלאי\r\nהתלהבות, ומן הסתם יעשו מה שיאמרו להם. אבל אחותם\r\nתסכים לגלם גבר? עיניה ירוקות,  עצמות פניה חדות\r\nולחייה שקועות,  ויש משהו שברירי באיפוק שלה,  המרמז\r\nעל רצון חזק ומזג נוח להתלקח. עצם העלאת האפשרות\r\nשלולה תגלם את התפקיד עלולה לחולל משבר,  וחוץ\r\nמזה,  כלום תוכל בראיוני לאחוז בידה לפני המזבח,  בעוד\r\nג'קסון קורא מספר התפילות?\r\nרק בחמש אחר הצהריים הצליחה לכנס את צוות\r\nהשחקנים שלה בחדר הילדים. מבעוד מועד סידרה\r\nשלושה שרפרפים בשורה, והיא עצמה דחסה את עכוזה\r\nלתוך כיסא-תינוקות גבוה וישן - נופך בוהמי שנתן לה\r\nיתרון גובה כשל שופט טניס.  התאומים באו באי רצון\r\nמהברכה שבה בילו שלוש שעות רצופות.  הם היו יחפים\r\nולבשו גופיות על בגדי ים שטפטפו מים על לוחות\r\nהרצפה.  מים גם זלגו על צוואריהם משערם הסבוך,  והם\r\nרעדו ונענעו את ברכיהם כדי להתחמם.  הטבילה\r\nהממושכת קימטה והלבינה את עורם,  ובאור החלש למדי\r\nשל חדר הילדים נראו נמשיהם שחורים.  אחותם,  לעומת\r\nזה,  שישבה ביניהם,  רגלה השמאלית מאוזנת על ברכה\r\nהימנית,  היתה רגועה ושלווה,  לאחר שהתבשמה ביד\r\nרחבה והחליפה את בגדיה לשמלת גִינגַם ירוקה כדי לאזן\r\nאת גוניה.  סנדליה גילו שרשרת קרסול וציפורניים\r\nצבועות באדום עז.  למראה הציפורניים האלה חשה\r\nבראיוני התכווצות סביב עצם החזה,  ומיד ידעה שלא\r\nתוכל לבקש מלולה שתגלם את הנסיך.\r\nכולם הסתדרו במקומותיהם והמחזאית עמדה לפתוח\r\nבנאומה הקטן המסכם את העלילה ומעורר התרגשות\r\nלקראת ההצגה לפני קהל מבוגרים מחר בערב בספרייה.\r\nאבל פיירו הוא שדיבר ראשון.\r\n\"אני שונא מחזות וכאלה דברים.\"\r\n\"גם אני שונא אותם ולהתלבש בתלבושות,\" אמר\r\nג'קסון.\r\nבשעת הארוחה הוסבר שניתן להבחין בין התאומים על\r\nפי משולש הבשר החסר בתנוך אוזנו של פיירו,  מעשהו\r\nשל כלב שהילד התעלל בו כשהיה בן שלוש.\r\nלולה הסבה את מבטה.  בראיוני אמרה בטון שקול\r\nוהגיוני: \"איך אתם יכולים לשנוא מחזות?\"\r\n\"הם סתם בשביל לעשות רושם.\" פיירו משך בכתפיו\r\nכשהשמיע את האמיתה הזאת הברורה מאליה.\r\nבראיוני ידעה שיש משהו בדבריו.  דווקא משום כך\r\nאהבה מחזות,  ועל כל פנים את מחזותיה שלה; כולם\r\nיעריצו אותה.  כשהסתכלה בילדים,  שתחת כיסאותיהם\r\nנקוו המים בשלוליות קודם שחלחלו בבקיעים שבלוחות,\r\nידעה שלא יבינו לעולם את שאיפתה.  סלחנות ריככה את\r\nנעימת קולה.\r\n\"נראה לכם ששקספיר רק רצה לעשות רושם?\"\r\nפיירו שלח מבט אל ג'קסון מעבר לחיקה של אחותו.\r\nהשם הזה,  הכמו-מלחמתי (\r\nSpear\r\n, סְפִיר, רומח), היה\r\nמוכר במעורפל בניחוחו הקל של בית ספר ובטחון\r\nמבוגרים,  אבל התאומים שאבו אומץ זה מזה.\r\n\"כל אחד יודע שכן.\"\r\n\"בטח.\"\r\nכשפתחה לולה ודיברה,  פנתה תחילה אל פיירו,\r\nובאמצע המשפט הסבה את פניה כדי לסיימו באוזני\r\nג'קסון.  במשפחתה של בראיוני,  מרת טליס לא אמרה\r\nמעולם דבר שיש לאומרו לשתי הבנות בעת ובעונה אחת.\r\nעכשיו ראתה בראיוני איך נעשה הדבר.\r\n\"אתם תשתתפו במחזה,  או שתחטפו פליק,  ואחר כך\r\nאני אדבר עם ההורים.\"\r\n\"אם תחטיפי לנו פליק אנחנו נדבר עם ההורים.\"\r\n\"אתם תשתתפו במחזה הזה או שאני אדבר עם\r\nההורים.\"\r\nהעובדה שהאיום הלך ופחת במשא ומתן לא גרע\r\nכמדומה מכוחו.  פיירו מצץ את שפתו התחתונה.\r\n\"למה אנחנו צריכים?\" בשאלה היה ויתור מלא,  ולולה\r\nניסתה לפרוע את שערו הרטוב.\r\n\"אתה זוכר מה אמרו ההורים? אנחנו אורחים בבית הזה\r\nומה אנחנו צריכים - מה אנחנו צריכים? קדימה.  מה\r\nאנחנו צריכים?\"\r\n\"ל-היענות,\" ענו הילדים בצער במקהלה,  וכמעט מעדו\r\nעל המילה הבלתי רגילה.\r\nלולה פנתה אל בראיוני וחייכה.  \"ספרי לנו בבקשה על\r\nהמחזה שלך.\"\r\nההורים.  יהיה אשר יהא הכוח המוסדי האצור בכינוי\r\nהזה בלשון רבים,  עתה הוא עמד להתפצל,  או כבר\r\nהתפצל,  אבל לפי שעה לא היה אפשר להודות בזה,\r\nואומץ לב נדרש אפילו מהצעירים ביותר.  פתאום\r\nהתמלאה בראיוני בושה על אנוכיותה,  על כי כלל לא\r\nעלה על דעתה שדודניה אולי לא ירצו לגלם את\r\nתפקידיהם ב\"תלאותיה של ארבלה\".  יש להם תלאות\r\nמשלהם,  אסון משלהם,  ועכשיו שהם אורחים בביתה,\r\nמוטלת עליהם חובה.  וגרוע מזה,  לולה עצמה הבהירה\r\nשגם היא תשתתף בהצגה מתוך הרגשת חובה.  בני קווינסי\r\nהפגיעים נתונים לכפייה.  אבל בראיוני נאבקה לקלוט את\r\nהמחשבה הקשה,  האם אין כאן תכסיס,  כלום אין לולה\r\nמשתמשת בתאומים לבטא משהו מטעמה שלה,  משהו\r\nעוין או הרסני? בראיוני חשה בנחיתותה מעצם הדבר\r\nשהיא צעירה בשנתיים מן הילדה האחרת,  מכך ששנתיים\r\nתמימות של ליטוש ועידון פועלות נגדה,  ועכשיו נראה\r\nלה המחזה שלה עלוב ומביך.\r\nבראיוני התחמקה ממבטה של לולה ופתחה בתיאור\r\nקווי העלילה,  בעוד אווילותה מתחילה להלום בהכרתה.\r\nשוב לא העזה להמציא למען דודניה את התרגשות הלילה\r\nהראשון.\r\nכשסיימה אמר פיירו: \"אני רוצה להיות הרוזן.  אני\r\nרוצה להיות איש רע.\"\r\nג'קסון אמר בפשטות: \"אני נסיך.  אני תמיד נסיך.\"\r\nהיא רצתה למשוך אותם אליה ולנשק את פרצופיהם\r\nהקטנים,  אבל רק אמרה: \"בסדר גמור.\"\r\nלולה יישרה את רגליה,  החליקה את שמלתה וקמה,\r\nונדמה כאילו היא עומדת לצאת.  היא דיברה מתוך אנחת\r\nעצב או השלמה.  \"בגלל שאת כתבת את המחזה,  את\r\nכנראה תהיי ארבלה...\"\r\n\"לא לא,\" אמרה בראיוני.  \"לא.  בכלל לא.\"\r\nהיא אמרה לא אך התכוונה כן.  מובן שהיא לוקחת לה\r\nאת התפקיד של ארבלה.  ה\"לא\" היה תשובה ל\"בגלל\" של\r\nלולה.  לא מפני שהיא כתבה את המחזה היא מגלמת את\r\nארבלה,  אלא מפני ששום אפשרות אחרת לא עלתה על\r\nדעתה,  מפני שכך לאון צריך לראות אותה,  מפני שהיא-\r\nהיא ארבלה.\r\nאבל היא אמרה לא.  ועכשיו לולה אמרה במתיקות:\r\n\"אם ככה.  אכפת לך אם אני אשחק אותה? נראה לי שאני\r\nיכולה לעשות את זה טוב מאוד.  בעצם,  משתינו...\"\r\nהיא השאירה את הדברים תלויים ועומדים,  ובראיוני\r\nלטשה בה את עיניה ולא יכלה לסלק את ארשת הזוועה\r\nמפניה,  ולא יכלה לדבר.  התפקיד נשמט מידיה,  היא\r\nידעה,  אבל לא עלה על דעתה שום דבר שאמירתו תשיב\r\nאותו אליה.  לתוך שתיקתה של בראיוני דחפה לולה את\r\nיתרונה.\r\n\"הייתי חולה הרבה זמן בשנה שעברה,  אז גם את החלק\r\nשל המחלה אני יכולה לשחק טוב.\"\r\nגם? בראיוני לא יכלה להתמודד עם הילדה הגדולה\r\nממנה.  מצוקת הבלתי נמנע החשיכה את מחשבותיה.\r\nאחד התאומים אמר בגאווה: \"ואת היית בהצגה בבית\r\nספר.\"\r\nאיך תוכל לומר להם שארבלה אינה מנומשת? עורה\r\nחיוור ושערה שחור ומחשבותיה הן מחשבותיה של\r\nבראיוני.  אבל איך תוכל לסרב לדודנית שביתה רחוק\r\nומשפחתה הרוסה? לולה קראה את מחשבותיה,  שכן עתה\r\nהטילה את הקלף האחרון שלה,  האַס שאין לסרב לו.\r\n\"בבקשה,  תגידי כן.  כבר חודשים שלא קרה לי משהו\r\nטוב.\"\r\nכן.  כיוון שפיה לא הצליח להגות את המילה,  לא יכלה\r\nבראיוני אלא להנהן בראשה. וכשעשתה זאת הרגישה איך\r\nרטט רוגן של היעתרות, של ביטול רצונה, מתפשט על\r\nעורה ומתנפח והולך,  ומחשיך את החדר בפעימות. היא\r\nרצתה להסתלק,  היא רצתה לשכב לבדה ולקבור את פניה\r\nבמיטתה,  ולהתענג על החריפות הנתעבת של הרגע,\r\nולחזור לאחור בקווי הסתעפות התוצאות עד הנקודה\r\nשקדמה לתחילת ההרס. נחוץ היה לה להרהר בעיניים\r\nעצומות בעושר המלא של הדבר שאיבדה,  של הדבר\r\nשוויתרה עליו, ולהתכונן לקראת המשטר החדש. לא רק\r\nעל לאון יש לתת את הדעת,  אלא גם מה יהיה על שמלת\r\nהמשי העתיקה בגוני קרם ואפרסק שמצאה אמה בשבילה,\r\nבשביל חתונתה של ארבלה? עכשיו לולה תקבל אותה.\r\nאיך תוכל אמה לדחות את הבת שאהבה אותה כל השנים?\r\nכשראתה איך השמלה עוטפת והולמת כליל את דודניתה\r\nוהיתה עדה לחיוכה חסר הלב של אמה,  ידעה שאין לפניה\r\nבררה הגיונית אלא לברוח,  לחיות תחת גדר שיחים,\r\nלאכול גרגירים ולא לדבר אל איש,  עד שימצא אותה\r\nשומר יערות מזוקן בשחרו של יום חורף,  והיא צנופה\r\nלרגלי עץ אלון ענק,  יפָה ומתָה,  ויחפה,  או אולי נעולה\r\nבנעלי הבלט בעלי הסרטים הוורודים.\r\nהרחמים העצמיים היו זקוקים למלוא תשומת לבה,  ורק\r\nביחידות תוכל להפיח חיים בפרטים הפוצעים,  אבל מיד\r\nלאחר שהסכימה - איך ניע ראש יכול לשנות חיים! -\r\nהרימה לולה את צרור דפי יצירתה של בראיוני מהרצפה,\r\nוהתאומים החליקו וירדו מכיסאותיהם והלכו אחרי אחותם\r\nאל השטח שפינתה בראיוני במרכז חדר הילדים ביום\r\nהקודם.  האם תעז להסתלק עכשיו? לולה פסעה על לוחות\r\nהרצפה,  ידה נוגעת במצחה בעוד היא מרפרפת בין הדפים\r\nהראשונים של המחזה וממלמלת שורות מתוך הפתח-\r\nדבר.  היא הודיעה שאין כל רע להתחיל בהתחלה,  וחילקה\r\nלשני אחיה את תפקידי הוריה של ארבלה ותיארה להם\r\nאת הפתיחה,  כאילו היא יודעת כל מה שיש לדעת על\r\nהסצנה הזאת.  לולה הרחיבה את שלטונה בלי רחמים,\r\nולרחמים העצמיים לא היה מקום עוד.  ושמא יהיה עונג\r\nההיכחדות רב עוד יותר? - שכן בראיוני אפילו לא\r\nקיבלה את תפקיד אמה של ארבלה,  ועכשיו בוודאי הגיע\r\nהזמן להתגנב מהחדר וליפול אל חשכת הפנים הקבורות\r\nבמיטה.  אבל המרץ של לולה,  התעלמותה מכל דבר\r\nשאינו נוגע לה,  ובטחונה של בראיוני שרגשותיה שלה\r\nאפילו לא ייקלטו,  ובוודאי לא יעוררו רגשי אשם,  הם\r\nשנתנו לה את הכוח להתנגד.\r\nבחייה הנעימים והמוגנים מעולם לא התעמתה ממש\r\nעם אדם אחר.  עכשיו ראתה: דומה הדבר לצלילה לתוך\r\nברכת שחייה בראשית יוני; אתה צריך להכריח את עצמך\r\nלעשות את זה.  כשנדחפה וירדה מן הכיסא הגבוה וניגשה\r\nאל המקום שעמדה שם דודניתה,  הלם לבה הלמות לא\r\nנוחה ונשימתה קָצרה.\r\nהיא לקחה את המחזה מלולה ואמרה בקול מכווץ\r\nוגבוה יותר מן הרגיל: \"אם את ארבלה,  אז אני אהיה\r\nהבימאית,  תודה רבה לך,  ואני אקרא את הפתח-דבר.\"\r\nלולה שמה את ידה המנומרת אל פיה.  \"סלי-חההה!\"\r\nשרקקה בקולה.  \"רק רציתי שנתחיל כבר.\"\r\nבראיוני לא ידעה מה תשיב,  ועל כן פנתה אל פיירו\r\nואמרה: \"אתה לא כל כך נראה כמו אמא של ארבלה.\"\r\nביטול החלטת הליהוק של לולה והצחוק שעורר הדבר\r\nבבנים פתחו פתח לשינוי במאזן הכוחות.  לולה משכה\r\nמשיכה מוגזמת בכתפיה הגרמיות והלכה לבהות בעד\r\nהחלון.  אולי היא עצמה נאבקה בפיתוי להתפרץ ולצאת\r\nמהחדר.\r\nאף שהתאומים פתחו בהיאבקות,  ואחותם התכוננה\r\nלהתקף של כאב ראש,  בדרך כלשהי החלה החזרה.\r\nהדממה שבתוכה קראה בראיוני את הפתח-דבר היתה\r\nמתוחה:\r\nזה סיפור על אַרַבֶלָה,  נערה קלת רצון\r\nאשר קמה וברחה לה עם ברנש חומד לצון.\r\nצר היה למולידיה על כי בחרה בהבל\r\nוהלכה הרחק מבית,  כמו צוואר אחרי החבל.\r\nבת סוררת ומוררת...\r\nעם אשתו לצדו,  עמד אביה של ארבלה בשער הברזל\r\nשל אחוזתו,  ותחילה התחנן לפני בתו שתשקול שוב את\r\nהחלטתה,  ואחר כך ציווה עליה בייאושו לבל תלך.  מולו\r\nעמדה הגיבורה העצובה אך העקשנית והרוזן לצדה,\r\nוסוסיהם,  הקשורים אל עץ אלון סמוך,  צוהלים ובוטשים\r\nבקרקע בקוצר רוחם לצאת לדרך.  רגשותיו הענוגים של\r\nהאב היו אמורים להרעיד את קולו בשעה שאמר:\r\nחמדת לבבי,  אכן צעירה ויפה את\r\nאבל חסרת נסיון.  דעי לך כי זה העולם\r\nאשר דימית אותו מונח לרגלייך,\r\nעלול להתעורר פתאום ולקום עלייך.\r\nבראיוני העמידה את השחקנים; היא עצמה אחזה\r\nבזרועו של ג'קסון,  ולולה ופיירו עמדו במרחק כמה\r\nמטרים,  יד ביד.  כשפגשו הבנים זה את עיניו של זה,\r\nנתקפו צחקוקים,  והבנות היסו אותם.  כבר היו די קשיים,\r\nאבל בראיוני החלה לקלוט את התהום הפעורה בין רעיון\r\nלמימושו רק כשהתחיל ג'קסון קורא מהדף בקול נכאים\r\nמונוטוני,  כאילו כל מילה היא שם ברשימת מתים,  ולא\r\nיכול לבטא את המילה \"לרגלייך\" גם כשנאמרה לו\r\nפעמים רבות,  והשמיט את המילה האחרונה בקטע שלו,\r\n\"עלול להתעורר פתאום ולקום\".  ואשר ללולה,  היא אמרה\r\nאת מילותיה נכון וכלאחר יד,  יש שחייכה במקומות\r\nלא-מתאימים למחשבה פרטית משלה,  וגמרה אומר\r\nלהראות שראשה הכמעט בוגר נמצא במקום אחר.\r\nוכך,  במשך חצי שעה הרסו הדודנים מן הצפון בלי\r\nחשך את יצירתה של בראיוני,  ועל כן הרגישה שחסד\r\nנעשה לה כשבאה אחותה הגדולה לקחת את התאומים\r\nלאמבטיה.\r\n2\r\nקצת בשל נעוריה והדרו של היום,  קצת בגלל\r\nלבלובו של צורך בסיגריה,  ססיליה טליס כמעט רצה\r\nופרחיה בידה בשביל שעובר לאורך הנהר,  על יד ברכת\r\nהצלילה הישנה שקיר הלבנים שלה מכוסה טחב,  ומשם\r\nהוא מתעקל והולך אל חורשת אלונים.  הבטלה שהצטברה\r\nבה בשבועות הקיץ מאז בחינות הגמר גם היא האיצה בה.\r\nמיום ששבה הביתה עמדו חייה בלי ניע,  ויום נאה שכזה\r\nעשה אותה קצרת רוח,  כמעט קדחתנית.\r\nהצל הגבוה הקריר של החורשה הביא הקלה,  גילופיהם\r\nהמפותלים של גזעי העצים הילכו קסם.  לאחר שעברה\r\nבשער הדלתיים הנושקות וחלפה על פני שיחי\r\nהרודודֶנדרון שתחת הגדר הסמויה,  חצתה את אדמת\r\nהפארק,  שנמכרה לאיכר מקומי לרעות עליה את פרותיו,\r\nוהגיעה אל מאחרי המזרקה והקיר התומך שלה והעתק\r\nהפסל \"טריטון\" של ברניני במחצית גודלו - הוא הפסל\r\nהעומד בכיכר ברבריני ברומא.\r\nהדמות השרירית,  הרובצת לה בנוחות בתוך צדף,\r\nהצליחה לפלוט בעד הקונכייה שבפיה סילון מים שגובהו\r\nחמישה סנטימטרים בלבד,  שכן הלחץ היה נמוך מאוד,\r\nוהמים חזרו ונפלו על ראשו של הטריטון,  וזרמו על\r\nתלתלי האבן שלו ובמורד חריץ שדרתו האדירה,  והשאירו\r\nכתם ירוק כהה ומנצנץ.  באקלים הנכר של ארץ צפון הוא\r\nהיה רחוק מאוד ממולדתו,  אבל יפה היה מראהו בשמש\r\nהבוקר,  ויפים היו גם ארבעת הדולפינים שתמכו בשפתו\r\nהגלית של הצדף שעליו ישב.  היא הסתכלה בקשקשים\r\nהמופרכים על גוף הדולפינים ועל ירכיו של הטריטון,\r\nואחרי כן הפנתה את מבטה אל הבית.  דרכה הקצרה\r\nביותר אל הטרקלין היא דרך המדשאה והמרפסת ודלתות\r\nהזכוכית.  אבל חברה מימי הילדות ומכרה מימי\r\nהאוניברסיטה,  רובִי טֶרנֶר,  כרע על ברכיו וניכש עשבים\r\nלאורך משוכת ורדים,  ולבה לא נטה לפתוח אתו בשיחה.\r\nלא עכשיו,  על כל פנים.  מאז סיים את לימודיו היתה לו\r\nאדריכלות הנוף השגעון שלפני האחרון.  עכשיו דובר על\r\nבית ספר לרפואה,  שאחרי התואר בספרות נראה יומרני\r\nבמקצת.  וגם חצוף,  שכן אביה הוא שיצטרך לשלם.\r\nהיא רעננה את הפרחים בטבילתם באגן המזרקה,\r\nשהיה בגודל מלא,  ומימיו עמוקים וקרים,  והשתמטה\r\nמרובי בהליכה מהירה סביב הבית אל חזיתו - זה\r\nתירוץ,  אמרה בלבה,  להישאר בחוץ עוד כמה רגעים.  לא\r\nאור הבוקר ולא כל אור אחר לא יכלו להסתיר את\r\nכיעורו של בית טליס - עוד לא בן ארבעים שנה,  בית\r\nגוצי בסגנון גותי בארוני,  שצבע לבניו כתום זוהר\r\nוחלונותיו עשויים משבצות משבצות,  וביום מן הימים\r\nיתואר לדראון במאמר של פֶוֶזְנֶר או של אחד מרעיו\r\nכבזבוז טרגי של אפשרויות,  וכן בקולמוסו של צעיר\r\nמהאסכולה המודרנית,  שיפסוק: \"מצטיין בחוסר חִנו\".\r\nבית בסגנון אדם (על שם האדריכלים הסקוטים בני\r\nהמאה ה- 18 רוברט וג'יימס אדם, הוא סגנון ניאו קלסי\r\nהניכר בקלילותו ובאלגנטיות שלו.) עמד כאן עד שנשרף\r\nבדלקה בשלהי שנות השמונים של המאה התשע עשרה.\r\nלא נשארו אלא האגם והאי המלאכותיים,  הם ושני גשרי\r\nהאבן שדרך הגישה עוברת עליהם, והיכל מצופה בטיח\r\nמתפורר על שפת המים. סבה של ססיליה,  שילדותו\r\nעברה עליו מעל לחנותו של סוחר ברזל והוא שהעשיר\r\nאת הון המשפחה בסדרת פטנטים למנעולים,  ברגים,\r\nבריחים וסגרים, השליט על הבית החדש את חיבתו\r\nלסולידי,  לשימושי ולבטוח. ואף על פי כן,  אם יפנה\r\nאדם את גבו אל הכניסה החזיתית וישלח את מבטו\r\nלאורך דרך הגישה, ויתעלם מן הפרות ההולנדיות שכבר\r\nנקהלות בצל העצים המרווחים,  ייטב המראה לעיניו\r\nוישרה עליו רושם של שלווה שאינה בת חלוף ובת\r\nשינוי,  וזה מה שנטע בססיליה בטחון הולך וגובר\r\nשעליה לנסוע מכאן בקרוב.\r\nהיא נכנסה פנימה,  עברה במהירות את חדר הכניסה\r\nשאריחיו שחורים לבנים - כמה מוכרים צעדיה\r\nהמהדהדים,  כמה מרגיזים - ועמדה מלכת לשאוף רוח\r\nבפתח הטרקלין. טיפות מים קרירות שנטפו מצרור\r\nהפרחים המרושל - ערברבות צרות עלים ואירוסים -\r\nעל רגליה שבסנדלים היטיבו את תחושתה. האגרטל\r\nשחיפשה עמד על שולחן עץ דובדבן אמריקאי על יד\r\nדלתות הזכוכית הפתוחות קמעה. כיוונן הדרומי מזרחי\r\nהניח למקביליות של קרני שמש בוקר להתקדם על\r\nהשטיח הכחלחל.  נשימתה הואטה ותשוקתה לסיגריה\r\nגברה,  אך היא עדיין היססה בפתח,  לרגע עצרה אותה\r\nהשלמות של התמונה - שלוש ספות צ'סטרפילד\r\nהדהויות המקובצות סביב האח הגותי שכמעט חדש הוא,\r\nולפניו תצוגת ענפי גומא חורפי,  הצ'מבלו הלא-מכוון\r\nשאין מנגנים בו וכני התווים מעץ ורד שאין משתמשים\r\nבהם,  וילונות הקטיפה הכבדים האחוזים אחיזה רופפת\r\nבחבל עטור גדילים בכתום וכחול,  והם ממסגרים מראה\r\nחלקי של שמים נקיים מעננים ומרפסת המנומרת בצהוב\r\nואפור, שבָבונג ובֶן חַרצית גדלים בין חריצי מרצפותיה.\r\nמדרגות הוליכו למטה אל המדשאה שבשוליה עדיין עבר\r\nרובי,  המדשאה המשתרעת עד מזרקת הטריטון במרחק\r\nכחמישים מטר.\r\nכל אלה - הנהר והפרחים,  הריצה,  מעשה נדיר בימים\r\nאלה,  הרכסים העדינים של גזעי האלונים,  החדר גבוה\r\nהתקרה,  הגיאומטריה של האור,  הדופק באוזניה הפוחת\r\nוהולך בתוך הדממה - כל אלה נעמו לה,  כשהמוכר\r\nמתגלגל בזרות מענגת.  אבל היא גם הרגישה מעין מוסר\r\nכליות על השעמום שהתלווה אל שובה הביתה. היא חזרה\r\nמקיימברידג' במחשבה מעורפלת שמשפחתה זכאית\r\nלחברתה פרק-זמן רצוף.  אבל אביה נשאר בעיר,  ואמה,\r\nכשלא טיפחה את המיגרנות שלה,  היתה מרוחקת\r\nכמדומה,  ואפילו עוינת.  ססיליה העלתה מגשי תה אל\r\nחדרה - השרוי באנדרלמוסיה גמורה כמו חדרה שלה -\r\nוחשבה שיירקמו ככה שיחות אינטימיות.  אבל אמילי\r\nטליס לא היתה מוכנה לשתפה אלא בטרדות פעוטות של\r\nמשק הבית,  או שהיתה נשענת על הכרים,  ארשת פניה\r\nסתומה באפלולית,  ולוגמת מהספל בשתיקה נכאה.\r\nבראיוני היתה שקועה בהזיות הכתיבה שלה - מה\r\nשנראה כשגעון חולף נהיה בינתיים אובססיה חובקת כל.\r\nהבוקר ראתה אותם ססיליה על המדרגות,  את אחותה\r\nהקטנה מובילה את הדודנים,  מסכנים שכמותם,  שבאו רק\r\nאתמול,  אל חדר הילדים לעשות חזרות למחזה שבראיוני\r\nרוצה להציגו הערב,  כשיבואו לאון וידידו.  הזמן מועט כל\r\nכך,  ואחד התאומים כבר עוכב בידי בטי בחדר הדחת\r\nהכלים בגלל איזה מעשה אסור שעשה.  ססיליה לא נטתה\r\nלעזור - חם מדי,  ותעשה מה שתעשה,  העניין סופו\r\nשיסתיים באסון,  כי בראיוני מצפה ליותר מדי,  ושום איש,\r\nודאי שלא הדודנים,  לא יוכל להתעלות אל דרגת חזונה\r\nהמשולהב.\r\nססיליה ידעה שהיא לא יכולה להמשיך ולבזבז את\r\nימיה בבלגן שבחדרה,  לשכב על המיטה בתוך ערפילי\r\nעשן,  לחיה שעונה על כף ידה ועקצוצים מתפשטים\r\nבזרועה בעודה צולחת וקוראת את \"קלריסה\" של\r\nריצ'רדסון. היא התחילה בלא התלהבות לשרטט עץ\r\nיוחסין של המשפחה,  אבל מצד האב,  לפחות עד שפתח\r\nאבי סבה את חנותו הצנועה לחפצי ברזל, היו אבות\r\nהמשפחה שקועים לאין השב בבִיצה של חיי פועלי חווה,\r\nשל שינויים חשודים ומבלבלים בשמות המשפחה של\r\nהגברים,  ושל נישואי הסכמה שאינם מופיעים ברישומי\r\nהקהילה. היא אינה יכולה להישאר כאן,  היא יודעת\r\nשעליה לעשות תוכניות,  אבל היא אינה עושה כלום.  יש\r\nכל מיני אפשרויות,  כולן לא-דחופות במידה שווה.  יש לה\r\nקצת כסף בחשבונה,  די לשנה של קיום צנוע.  לאון מזמין\r\nאותה שוב ושוב לשהות אתו זמן מה בלונדון.  ידידים\r\nמהאוניברסיטה מציעים את עזרתם במציאת עבודה -\r\nעבודה משמימה בוודאי, אבל היא תזכה לעצמאות, יש לה\r\nדודים ודודות מעניינים מצד אמה, שתמיד שמחים\r\nלהתראות אתה, ובהם הֶרמַאיוני הפרועה, אמם של לולה\r\nוהבנים, שבימים אלה נמצאת בפריס עם מאהב שעובד\r\nברדיו.\r\nאיש לא עיכב את ססיליה,  לאיש לא יהיה אכפת ביותר\r\nאם תיסע.  לא נרפות קהת חושים היא שעיכבה אותה -\r\nפעמים רבות היתה חסרת מנוחה עד כדי רגזנות.  היא רק\r\nרצתה להרגיש שהיא מנועה מלהסתלק,  שזקוקים לה.\r\nמפעם לפעם שכנעה את עצמה שהיא נשארת למען\r\nבראיוני,  או כדי לעזור לאמה,  או מפני שבעצם זו\r\nהתקופה הממושכת האחרונה שהיא שוהה בבית והיא\r\nרוצה למצות אותה עד תומה.  לאמיתו של דבר, המחשבה\r\nעל אריזת מזוודה ועלייה לרכבת הבוקר לא הלהיבה\r\nאותה. הסתלקות לשם הסתלקות. להישאר כאן, בשעמום\r\nובנוחות,  זו מעין הענשה עצמית מהולה בשמץ של עונג,\r\nאו בציפייה לעונג; דבר רע עלול לקרות אם תסתלק,  או\r\nגרוע מזה,  דבר טוב,  דבר שאין היא יכולה להפסידו.\r\nוישנו רובי,  שמרגיז אותה בהעמדת פנים של ריחוק,\r\nותוכניותיו שרק עם אביה הוא מוכן לדון בהן. הם מכירים\r\nזה את זה,  היא ורובי,  מגיל שבע,  והטרידה אותה\r\nהתנהגותם המגושמת בשעה שהם משוחחים זה עם זה.\r\nאף שנראה לה שבמידה רבה אשמתו היא - ה\"מְעולֶה\"\r\nשקיבל עלה לו לראש? - היא ידעה שאת הדבר הזה\r\nעליה להבהיר קודם שתחשוב על נסיעה.\r\nבעד החלונות הפתוחים בא הריח הבורסקאי הקל של\r\nדומן פרות שאינו פג אלא בימים הקרים ביותר וחשים בו\r\nרק מי שלא היו כאן זמן מה.  רובי הניח את המעדר ועמד\r\nלגלגל לו סיגריה,  ספיח מימי חברותו במפלגה\r\nהקומוניסטית - עוד אופנה שנזנחה,  היא ושאיפותיו\r\nבתחום האנתרופולוגיה והטיול הרגלי המתוכנן מקַלה עד\r\nאיסטנבול.  ובכל זאת,  הסיגריות שלה עצמה למעלה,\r\nבמרחק שני טורי מדרגות,  באחד מכמה כיסים אפשריים.\r\nהיא נכנסה לחדר ותקעה את הפרחים באגרטל.  לפנים\r\nהיה שייך לדודה קְלֶם,  שהלווייתו,  או קבורתו החוזרת,\r\nבסוף המלחמה היתה זכורה לה היטב; מרכבת התותח\r\nהמגיעה אל כנסיית הכפר,  הארון העטוף בדגל הגדוד,\r\nהחרבות השלופות,  החצוצרה על יד הקבר,  ומה שהכי\r\nזכור לילדה בת החמש,  אביה הבוכה.  קלם היה אחיו\r\nהיחיד.  הסיפור איך הגיע לידיו האגרטל סופר באחד\r\nהמכתבים האחרונים שכתב הסֶגֶן הצעיר הביתה. הוא היה\r\nבמשימת קישור בגזרה הצרפתית ויזם פינוי של עיירה\r\nקטנה ממערב לוורדן זמן קצר לפני הפגזתה. כחמישים\r\nנשים,  זקנים וטף ניצלו.  לאחר זמן הוליכו ראש העיירה\r\nושאר מכובדים את הדוד קלם ברחובות העיירה אל\r\nמוזיאון הרוס למחצה.  האגרטל נלקח מתיבת זכוכית\r\nמנופצת והוגש לו בהוקרה. לא היה אפשר לסרב, גם אם\r\nלא נוח להשתתף במלחמה כשתחת הזרוע תקועה חרסינת\r\nמַייסן.  כעבור חודש הושאר האגרטל לשמירה בבית\r\nאיכרים, וסֶגֶן טליס עבר נהר בגשם זלעפות כדי לקחת\r\nאותו,  וחזר באותה הדרך בחצות להצטרף אל יחידתו.\r\nבימי המלחמה האחרונים נשלח למשימת סיור ונתן את\r\nהאגרטל לידיד שישמור עליו. לאט לאט מצא האגרטל\r\nאת דרכו אל מטה הגדוד,  והובא אל בית טליס חודשים\r\nאחדים אחרי קבורת הדוד קלם.\r\nאין כל טעם לסדר פרחי בר.  הם צונחים בסימטריה\r\nמשלהם,  וחלוקה מאוזנת מדי בין האירוסים ובין\r\nהערברבה צרת העלים תקלקל את הרושם.  רגעים אחדים\r\nעסקה בשיפוצים קלים כדי לשוות לפרחים מראה סתור\r\nטבעי.  בתוך כך שאלה את עצמה אם תצא אל רובי.  כך\r\nתיחסך ממנה הריצה אל חדרה למעלה.  אבל היא חשה\r\nלוהטת ולא נינוחה,  והיתה רוצה לבדוק את מראיה מול\r\nהראי הגדול במסגרת המוזהבת שמעל האח.  אבל אם הוא\r\nיפנה לאחור - הוא עמד בגבו אל הבית ועישן - הוא\r\nיראה היישר לפניו את פנים החדר.  לבסוף סיימה ופסעה\r\nכמה צעדים לאחור.  עכשיו אולי יחשוב ידידו של אחיה,\r\nפול מַרשַל, שהפרחים סתם הוטלו באגרטל באותה רוח\r\nחופשית מדאגה שבה נקטפו. אין כל טעם, ידעה, לסדר\r\nפרחים באגרטל לפני ששמים בו מים - ואף על פי כן\r\nלא יכלה להתאפק מלהזיז אותם הנה והנה, שהרי לא כל\r\nדבר שבני אדם עושים צריך להיעשות בסדר הנכון\r\nוההגיוני, ובייחוד כשהם לבד. אמה רצתה פרחים בחדר\r\nהשינה של האורח וססיליה שמחה למלא את מבוקשה.\r\nהמקום המתאים למלא את האגרטל מים הוא המטבח.\r\nאבל בטי מבשלת שם את ארוחת הערב ומשליטה טרור\r\nעל סביבותיה. לא רק הילד, ג'קסון או פיירו, ודאי מכווץ\r\nמפחד - גם הנערה מהכפר שנשכרה לעזור לה.  כבר\r\nעכשיו אפשר לשמוע מפעם לפעם,  אפילו מהטרקלין,\r\nצעקה רעת מזג מעומעמת וצליל של סיר שהושם על\r\nהכיריים בכוח לא-רגיל.  אם תלך לשם ססיליה עכשיו,\r\nתצטרך לתווך בין הוראותיה המעורפלות של אמה ובין\r\nמצב רוחה התקיף של בטי.  הגיוני יותר לצאת החוצה\r\nולמלא את האגרטל במזרקה.\r\nפעם אחת,  בימי ילדותה,  בא ידיד של אביה שעבד\r\nבמוזיאון ויקטוריה ואלברט לבדוק את האגרטל וקבע\r\nשהוא אמיתי,  חרסינת מייסן אמיתית,  יצירה של האמן\r\nהגדול הֶרולְדט,  שעיטר את האגרטל ב- 1726. כמעט ודאי\r\nשלפנים היה רכושו של המלך אוגוסט.  אף ששוויו\r\nהמשוער עלה על כל הפריטים האחרים בבית טליס,\r\nשרובם היו גרוטאות שאסף סבה של ססיליה,  רצה ג'ק\r\nטליס שהאגרטל יהיה בשימוש,  מתוך הוקרה לזכר אחיו.\r\nאין לכלוא אותו בארון זכוכית.  אם שרד במלחמה,  כך\r\nשקל וסבר, הוא יכול לשרוד גם בידי בני טליס. אשתו לא\r\nחלקה עליו.  לאמיתו של דבר,  על אף ערכו הרב והקשר\r\nאל האח,  הוא לא היה חביב ביותר על אמילי טליס.\r\nהדמויות הסיניות הקטנות בישיבתן הקפואה סביב שולחן,\r\nעם צמחים מסולסלים וציפורים לא מתקבלות על הדעת,\r\nנראו צעצועיות ומעיקות.  הסגנון הסיני בכללו שעמם\r\nאותה.  לססיליה עצמה לא היתה דעה בעניין,  אף\r\nשלפעמים תהתה באיזה סכום יימכר האגרטל ב\"סותביס\",\r\nהאגרטל היה ראוי לציון לא בזכות אומנות האמייל\r\nהרב-גוני של הֶרולְדט ולא בזכות עושר העלים והשריגים\r\nהעשויים בכחול ובזהב,  אלא בגלל הדוד קְלֶם,  שהציל\r\nנפשות,  ועבר נהר באישון לילה ונפגע ומת שבוע לפני\r\nשביתת הנשק. פרחים, ובעיקר פרחי בר, נראו אות\r\nהוקרה הולם.\r\nסוף עמוד 34",
    "Author": "איאן מקיואן",
    "Language": "אנגלית",
    "Translator": "עתליה זילבר"
}