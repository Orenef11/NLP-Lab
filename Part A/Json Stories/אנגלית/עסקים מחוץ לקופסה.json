{
    "Article-name": "עסקים מחוץ לקופסה",
    "Article-text": "אנו חברה קטנה בכוונה, המייצרת תוכנה המסייעת לחברות ולארגונים קטנים לעשות דברים בקלות. יותר מ־ 3 מיליון בני אדם ברחבי תבל משתמשים במוצרים שלנו.\n\n\t\t\t\tיצאנו לדרך ב־ 1999 כחברת ייעוץ לעיצוב אתרי אינטרנט שמנתה שלושה אנשים. ב־ 2004 , מכיוון שלא היינו מרוצים מתוכנת ניהול הפרויקטים שהיתה בשימוש בתעשייה, פיתחנו אחת משלנו: בייסקמפ .(Basecamp) כאשר הצגנו את הכלי המקוון בפני לקוחות ועמיתים, כולם הגיבו באותו אופן: \"גם אנחנו צריכים אותו בעסק שלנו.\" חמש שנים אחר כך, בייסקמפ מייצרת רווחים של מיליוני דולרים בשנה.\n\n\t\t\t\tכיום אנחנו מוכרים גם כלים מקוונים אחרים. היירייז (Highrise), מערכת פשוטה לניהול קשרים וניהול לקוחות (CRM), משמשת רבבות עסקים קטנים לצורך מעקב אחר הזדמנויות עסקיות, מעקב אחר עסקאות ומעקב אחר יותר מ־ 10 מיליון קשרים עסקיים. למעלה מ־ 500 אלף איש נרשמו לבקפק (Backpack) מערכת אינטראנט וחלוקת מידע שפיתחנו.\n\n\t\t\t\tמשתמשים שלחו למעלה מ־ 100 מיליון הודעות באמצעות קמפּפייר ,(Campfire) הצ'אט העסקי שלנו הפועל בזמן אמת. כמו כן פיתחנו ופתחנו לשימוש חופשי שלד תוכנה, רובי און ריילז (Ruby on Rails), הכתוב בקוד פתוח ומניע הרבה מעולם הווב 2.0 .\n\n\t\t\t\tיש אנשים שרואים בנו חברת אינטרנט, וזה גורם לנו להתחלחל. חברות אינטרנט ידועות כמגייסות כפייתיות, בזבזניות להחריד וכושלות להפליא. זה לא אנחנו. אנחנו קטנים (16 אנשים ברדת הספר הזה לדפוס), חסכניים ורווחיים.\n\n\t\t\t\tאנשים רבים טוענים שאנחנו לא יכולים לעשות מה שאנחנו עושים. הם מכנים אותנו מזלניקים. הם מייעצים לאחרים להתעלם מעצותינו. אחדים אפילו כינו אותנו חסרי אחריות, פזיזים, ו... קחו אוויר - לא מקצועיים.\n\n\t\t\t\tהמבקרים הללו אינם מבינים כיצד חברה יכולה לוותר על צמיחה, ישיבות, תקציבים, מועצות מנהלים, פרסום, אנשי מכירות ועל \"העולם האמיתי\", ובכל זאת לשגשג. זאת הבעיה שלהם, לא שלנו. הם אומרים שצריך למכור לחברות הנכללות ברשימת 500 הגדולות של מגזין \"פורצ'ן\". שילכו להזדיין.\n\n\t\t\t\tאנחנו מוכרים ל־ 5 מיליון של \"פורצ'ן\". הם אינם חושבים שייתכן שיהיו לכם עובדים שכמעט אף פעם אינם פוגשים זה את זה, הפרושים על פני שמונה ערים בשתי יבשות. הם אומרים שאי־אפשר להצליח בלי להכין תחזיות פיננסיות ותוכניות חומש. הם טועים.\n\n\t\t\t\tהם אומרים שצריך להצטייד בחברת יחסי ציבור כדי להיכנס לדפי ה\"טיים\", \"פאסט קומפני\", \"ביזנסוויק\", \"השיקגו טריביון\", \"האטלנטיק\", \"האנטרפרנר\" ו־ Wired . הם טועים. הם אומרים שאסור לכם לחלק את המתכונים שלכם ולחשוף את סודותיכם שמא תיבלעו בתחרות. הם שוב טועים.\n\n\t\t\t\tהם אומרים שאי־אפשר בשום אופן להתמודד עם בריוני השכונה בלי תקציב מנופח לשיווק ולפרסום. הם אומרים שאי־אפשר להצליח באמצעות פיתוח מוצרים שעושים פחות מאלה של המתחרים. הם אומרים שאי־אפשר לעשות הכול \"על הדרך\". אבל זה בדיוק מה שאנחנו עושים. הם אומרים הרבה דברים. אנחנו אומרים שהם טועים. אנחנו הוכחנו זאת. וכתבנו את הספר הזה כדי להדגים לכם כיצד תוכיחו גם אתם שהם טועים.\n\n\t\t\t\tקודם כול, נתחיל בחשיפת הקרביים של העסק. נפרק אותו לגורמים ונסביר מדוע הגיעה העת להשאיר מאחור את הדעות המסורתיות בנוגע למה שדרוש לניהול עסק. אחר כך נבנה אותו מחדש. תלמדו איך להתחיל, מדוע דרוש לכם פחות ממה שנדמה, מתי להשיק, כיצד להפיץ את השמועה, את מי (ומתי) לגייס, וכיצד לא לאבד את המושכות. אז בואו נצא לדרך.\n\n\t\t\t\tהמציאות החדשה \n\n\t\t\t\tזהו ספר עסקים מסוג אחר שנועד למגוון של בני אדם - מאלה שמעולם לא חשבו לפתוח עסק עד אלה שכבר יש להם חברה מוצלחת שעובדת.\n\n\t\t\t\tהוא מיועד ליזמים אמיתיים, מהמדרגה העליונה של בעלי השאיפות בעולם העסקים. אנשים שמרגישים שנולדו ליזום, להנהיג ולכבוש. הוא נועד גם לבעלי עסקים קטנים ונחרצים פחות. אנשים שאולי אינם מהמדרגה העליונה, אך העסק נמצא בכל זאת במוקד חייהם. אנשים שמחפשים את החידוד שיאפשר להם לעשות יותר, לעבוד באופן מתוחכם יותר ולהצליח.\n\n\t\t\t\tהוא נועד אפילו לאלה שתקועים במשרות שגרתיות וחלמו תמיד לעשות משהו משל עצמם. אולי הם אוהבים את מה שהם עושים, אבל הם לא סובלים את הבוס. ואולי הם פשוט משועממים. הם רוצים לעסוק במשהו שהם אוהבים ושישלמו להם עבורו.\n\n\t\t\t\tלבסוף, הוא מיועד לאלה שמעולם לא שקלו לצאת לדרך עצמאית ולהקים עסק. אולי הם סבורים שלא נועדו לכך. אולי הם סבורים שאין להם פנאי, כסף או מוטיבציה ללכת עם זה עד הסוף. אולי הם פשוט פוחדים מהסיכון. או שאולי הם פשוט חושבים שעסקים היא מילה גסה. לא משנה מה הסיבה, ספר זה נועד גם להם.\n\n\t\t\t\tיש מציאות חדשה. כיום כל אחד יכול להיכנס לעסקים. כלי עבודה שהיו מחוץ להישג יד, נגישים כיום בקלות. טכנולוגיות שעלו אלפים נמכרות עכשיו בזיל הזול ואפילו ניתנות חינם אין כסף. אדם אחד יכול לעשות עבודה של שניים או שלושה, או במקרים מסוימים, של מחלקה שלמה. דברים שהיו בלתי אפשריים רק לפני שנים אחדות, פשוטים היום לביצוע.\n\n\t\t\t\tאינכם צריכים להיות אומללים בשבוע עבודה בן שישים־שמונים־מאה שעות כדי להצליח. עשר שעות עד ארבעים שעות שבועיות הן די והותר. אינכם צריכים לדלל את החסכונות שצברתם או לקחת סיכונים גדולים. עסק צדדי שתקימו בעודכם שכירים יכול להבטיח את כל תזרים המזומנים שאתם זקוקים לו. אינכם זקוקים אפילו למשרד. כיום אתם יכולים לעבוד מהבית או לשתף פעולה עם אנשים שמעולם לא פגשתם ומתגוררים בקצה האחר של העולם.\n\n\t\t\t\tהגיע הזמן לשנות לחלוטין את צורת העבודה. בואו נתחיל.\n\n\t\t\t\tהתעלמו מהעולם האמיתי \n\n\t\t\t\t\"זה לעולם לא יעבוד בעולם האמיתי.\" אתם שומעים את זה בכל פעם שאתם מספרים לאנשים על רעיון חדש.\n\n\t\t\t\tהעולם האמיתי הזה נשמע כמקום מדכדך להחריד לחיות בו. זהו מקום שבו רעיונות חדשים, גישות בלתי מוכרות ותפיסות שמקורן מרוחק מפסידות תמיד. הדברים החדשים שמנצחים הם רק אלה שאנשים כבר מכירים ועושים, אפילו אם אלה הם דברים פגומים ובלתי יעילים.\n\n\t\t\t\tגרדו את פני השטח ותגלו שתושבי \"העולם האמיתי\" הזה מלאי פסימיות וייאוש. הם מצפים לכך שתפיסות רעננות ייכשלו. הם מניחים שהחברה אינה מוכנה לשינוי או מסוגלת לו.\n\n\t\t\t\tחמור מזאת, הם רוצים לגרור את זולתם לקבר יחד איתם. אם אתם מלאי תקווה ושאפתנים, הם ינסו לשכנע אתכם שהרעיונות שלכם בלתי אפשריים. הם יאמרו שאתם מבזבזים את זמנכם.\n\n\t\t\t\tאל תאמינו להם. זו אולי המציאות בעולם שלהם, אבל אין פירוש הדבר שאתם חייבים לחיות בו.\n\n\t\t\t\tאנחנו יודעים זאת משום שהחברה שאנחנו הקמנו כושלת במגוון דרכים במבחן העולם האמיתי. בעולם האמיתי אסור לכם לפרוש יותר מתריסר עובדים בשמונה ערים ובשתי יבשות. בעולם האמיתי אינכם יכולים למשוך מיליוני לקוחות בלי אנשי מכירות ובלי פרסום. בעולם האמיתי אסור לכם לחשוף את נוסחת ההצלחה שלכם לעיני יתר העולם. אבל אנחנו נוהגים בדיוק כך ומשגשגים.\n\n\t\t\t\tהעולם האמיתי אינו מקום, הוא תירוץ. הוא הצדקה שלא לנסות. אין לו כל קשר אליכם.\n\n\t\t\t\tלימוד משגיאות זוכה להערכה מופרזת \n\n\t\t\t\tבעולם העסקים, כישלון הפך להיות טקס חניכה מקובל. אתם שומעים כל הזמן שתשעה מכל עשרה עסקים חדשים כושלים. אתם שומעים שסיכויי ההצלחה של העסק שלכם שואפים לאפס. אתם שומעים שהכישלון בונה אישיות. אנשים מייעצים: \"הִיכּשל מוקדם והיכשל תכופות.\"\n\n\t\t\t\tכאשר האוויר רווי כישלון, אינכם יכולים שלא לנשום אותו. אל תיקחו לריאות. אל תניחו לסטטיסטיקה לשטות בכם. כישלונות של אנשים אחרים כשמם כן הם: כישלונות של אנשים אחרים.\n\n\t\t\t\tאם אנשים אחרים אינם מסוגלים לשווק את המוצר שלהם, אין לזה דבר וחצי דבר איתכם. אם אחרים אינם יכולים לבנות צוות, אין לזה כל קשר אליכם. אם אנשים אחרים אינם יודעים לתמחר כהלכה את שירותיהם, אין לזה כל קשר אליכם. אם אנשים אחרים אינם מסוגלים להרוויח יותר מהסכום שהם מוציאים... הבנתם את הרעיון.\n\n\t\t\t\tתפיסה שגויה אך נפוצה אחרת: עליכם ללמוד מהטעויות שלכם. מה אתם באמת לומדים מטעויות? ייתכן שתלמדו מה לא לעשות שוב, אבל מה התועלת בכך? עדיין לא תדעו מה כן כדאי לעשות הלאה.\n\n\t\t\t\tלימוד מהצלחות הוא הפוך בדיוק. ההצלחה מעניקה לכם תחמושת אמיתית. כאשר משהו מצליח, אתם יודעים מה עבד - ויכולים לעשות אותו שוב. ובפעם הבאה, קרוב לוודאי שתעשו אותו אפילו טוב יותר. כישלון אינו תנאי מוקדם להצלחה. מחקר שנערך בבית הספר למִנהל עסקים של הרווארד מצא שיזמים שכבר הצליחו, סביר להניח שיצליחו שוב (שיעור ההצלחה של החברות העתידיות שלהם עומד על 34 אחוזים).\n\n\t\t\t\tאבל יזמים שהחברות שלהם כשלו בפעם הראשונה, שיעור הסבירות שלהם להצליח בפעם הבאה זהה כמעט לאלה המקימים חברה בפעם הראשונה: רק 23 אחוזים. אנשים שנכשלו קודם לכן נהנים ממידת הצלחה זהה לאלה שלא ניסו מעולם.* הצלחה היא למעשה הניסיון המשמעותי.\n\n\t\t\t\tכל זה אינו אמור להפתיע אתכם: ככה זה גם בטבע. האבולוציה אינה מתעכבת על כישלונות עבר, היא בונה תמיד על מה שעבד. כך עליכם לנהוג.\n\n\t\t\t\tתכנון הוא ניחוש \n\n\t\t\t\tאלא אם אתם במקרה מגידי עתידות, תכנון עסקי לטווח ארוך הוא פנטזיה. גורמים רבים מדי פשוט אינם בשליטתכם: תנאי השוק, מתחרים, לקוחות, מצב הכלכלה וכיו\"ב. כתיבת תוכנית מקנה לכם אשליה של שליטה במה שלמעשה אינכם יכולים לשלוט בו.\n\n\t\t\t\tמדוע שלא נקרא לתוכניות בשמן האמיתי: ניחושים. התחילו להתייחס לתוכניות העסקיות שלכם כאל ניחושים עסקיים, לתכנון פיננסי כאל ניחוש פיננסי ואל התוכנית האסטרטגית כאל ניחוש אסטרטגי. עכשיו מותר לכם לדאוג פחות בגללם. הם פשוט אינם שווים את הלחץ.\n\n\t\t\t\tכאשר אתם הופכים ניחושים לתוכנית, אתם נכנסים לאזור מסוכן. תוכניות מניחות לעבר להניע את העתיד. הן אינן מאפשרות לכם להביט לצדדים. \"זה הכיוון שאליו אנחנו צועדים, משום ש... ובכן, כי אמרנו שלשם אנחנו צועדים.\" וזאת הבעיה: תוכניות אינן עולות בקנה אחד עם אלתור. ועליכם להיות מסוגלים לאלתר. עליכם להיות מסוגלים לנצל הזדמנויות. לפעמים עליכם לומר: \"אנחנו משנים כיוון מכיוון שזה הדבר ההגיוני לעשות היום.\"\n\n\t\t\t\tגם התזמון של עריכת תוכניות לטווח ארוך הוא דפוק. רוב המידע בידיכם בשעה שאתם עושים משהו, לא לפני שעשיתם אותו. אבל מתי אתם כותבים תוכנית? בדרך כלל לפני שהתחלתם בכלל. זה המועד הגרוע ביותר לקבל החלטה גורלית.\n\n\t\t\t\tאין בכך כדי לומר שאל לכם לחשוב על העתיד או לשקול כיצד תוכלו לתקוף מכשולים שייקרו בדרכם. זהו תרגיל ראוי. רק אל תרגישו שעליכם לכתוב זאת או להיות מוטרדים בשל כך. אם אתם כותבים תוכנית ארוכה, סביר מאוד להניח שבכל מקרה לעולם לא תעיינו בה שוב. תוכניות שכוללות יותר מכמה דפים פשוט מסיימות את חייהן כמאובנים בארון התיקים.\n\n\t\t\t\tהניחו לניחושים. החליטו מה אתם עומדים לעשות השבוע, לא השנה. חִשבו מהו הצעד הבא החשוב מכולם ועשו זאת. קבלו החלטות ממש לפני שאתם עושים משהו, לא לטווח הארוך מאוד.\n\n\t\t\t\tמותר לכם לאלתר. פשוט עלו על המטוס וטוסו. תוכלו לקנות חולצה יפה יותר, קצף גילוח ומברשת שיניים ברגע שתגיעו לשם. עבודה בלא תוכנית עלולה להיות מפחידה. ואולם הליכה עיוורת בהתאם לתוכנית שאין לה כל קשר למציאות, מפחידה אפילו יותר.\n\n\t\t\t\t []",
    "Author": "ג'ייסון פריד ודייוויד ה' הנסון",
    "Language": "אנגלית",
    "Translator": "גרשון גירון"
}