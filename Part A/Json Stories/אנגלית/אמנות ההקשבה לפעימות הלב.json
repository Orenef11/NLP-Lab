{
    "Article-name": "אמנות ההקשבה לפעימות הלב",
    "Article-text": "הן היו שקועות עמוק בארובותיהן, והיה נדמה כאילו אין הוא מסוגל להסיר את מבטו ממני.\n\tכל אורחי בית התה נעצו בי את מבטם בגלוי פחות או יותר,\n\tאבל הוא היה הבוטה מכולם.\n\tהוא הביט בי כאילו הייתי יצור אקזוטי שהוא רואה לראשונה.\n\tהתקשיתי להעריך את גילו. פניו היו חרושות קמטים,\n\tהוא היה בן שישים לפחות, אולי אפילו שבעים.\n\tהוא היה לבוש בחולצה לבנה שהצהיבה, בלונגי ירוק ובסנדלי גומי.\n\tניסיתי להתעלם ממנו והעפתי מבט סביב בית התה,\n\tבקתת עץ ובה שולחנות ושרפרפים אחדים שניצבו על האדמה היבשה המאובקת.\n\tעל אחד הקירות היו תלויים דפי לוחות שנה ישנים,\n\tובהם תמונות של נשים צעירות.\n\tבַּבגדים הנושקים לקרקע, בחולצות ארוכות השרוולים,\n\tבצווארונים הגבוהים ובפניהן הרציניות הן הזכירו לי\n\tתצלומים ישנים של בנות טובים מסוף המאה הקודמת,\n\tתצלומים מהסוג שנצבע ידנית,\n\tושכמותם ניתן למצוא עד היום בשוקי הפשפשים של ניו יורק.\n\t\n\tליד הקיר ממול עמדה ויטרינה ובתוכה עוגיות ועוגות אורז,\n\tשעליהן התיישבו עשרות זבובים.\n\tלידה ניצבה כירת גז, ועליה קומקום מפויח שבו הורתחו מים בשביל התה.\n\tבאחת הפינות נערמו זה על גבי זה ארגזי עץ שהכילו בקבוקי לימונדה בצבע כתום.\n\tמעולם לא ישבתי בצריף עלוב כזה.\n\tמזג האוויר היה שרבי, הזיעה ניגרה במורד הרקות והצוואר שלי,\n\tומכנסי הג'ינס שלי נדבקו לעורי.\n\tלפתע קם הזקן ממקומו וניגש אלי.\n\t\"סלחי לי מאוד, גברתי הצעירה, על שאני פונה אלייך בצורה כזאת\",\n\tאמר והתיישב לידי.\n\t\"אני יודע שזה מאוד לא מנומס, בייחוד מאחר שאיננו מכירים זה את זה —\n\tלפחות את אינך מכירה אותי, אפילו לא באופן שטחי.\n\tשמי אוּ־בָּה ושמעתי עלייך רבות,\n\tאך אני מודה שאין בעובדה זו כדי להפוך את התנהגותי למנומסת יותר.\n\tאני מניח שלא נעים לך כאשר פונה אלייך גבר בלתי–מוכר בבית תה,\n\tבמקום זר, בארץ זרה, ואני מבין לחלוטין ללבך.\n\tאבל אני רוצה, למען האמת מוכרח, לשאול אותך משהו.\n\tחיכיתי להזדמנות הזאת זמן רב מכדי שכעת, כשאת כאן,\n\tאשב לידך ולא אומר דבר.\n\t“אם לדייק בדברי, חיכיתי לזה ארבע שנים.\n\tלעתים קרובות פסעתי הלוך ושוב בשעות אחר הצהריים שם,\n\tברחוב הראשי המאובק, שאליו מגיע האוטובוס המביא את התיירים\n\tהמעטים הנקלעים למחוזותינו.\n\tלפעמים, כאשר צצה ההזדמנות, באותם מקרים נדירים שבהם נוחת מטוס מעיר הבירה,\n\tנסעתי אל שדה התעופה הקטן שלנו וחיפשתי אותך, אך לשווא.\n\t\n\t“לקח לך זמן להגיע.\n\t“אני לא רוצה לבוא אלייך בטענות, אנא, אל תביני אותי לא נכון.\n\tאבל אני אדם זקן שאינו יודע כמה שנים נותרו לו לחיות.\n\tבארץ שלנו מזדקנים האנשים במהירות ומתים מוקדם.\n\tחיי מתקרבים לקצם, אך עדיין יש לי סיפור לספר, סיפור המיועד לאוזנייך.\n\t“את מחייכת. את חושבת שיצאתי מדעתי,\n\tשאני קצת משוגע או לכל הפחות תימהוני?\n\tיש לך זכות מלאה לחשוב כך.\n\tאבל אנא, אל תתעלמי ממני.\n\tכל זה עשוי להישמע לך מאוד מסתורי ומוזר,\n\tואני מודה שאין בהופעתי החיצונית כדי לעורר אמון.\n\tהלוואי שהיו בפי שיניים בורקות בלובנן כמו שלך,\n\tולא הגדמים החומים האלה, שאינם מאפשרים לי ללעוס עוד,\n\tחורבות השיניים שהיו.\n\tעורי מצומק ויבש ומידלדל מזרועותי, כאילו נתלה שם לייבוש.\n\tאומרים שסירחון נודף מפי, רגלַי מלוכלכות ומכוסות שריטות\n\tעֵקב עשרות שנים של הליכה בסנדלים זולים; חולצתי,\n\tשהיתה לבנה פעם, היתה צריכה להיזרק לאשפה כבר לפני שנים רבות.\n\tהאמיני לי, אני אדם אוהב ניקיון, אבל את רואה מהו מצבה של ארצנו.\n\tמביש. אני מודע לכך לחלוטין, אבל איני יכול לשנות זאת,\n\tונדרשו לי שנים רבות ללמוד לקבל את מה שאין ביכולתי לשנות.\n\tאל תניחי להופעתי החיצונית להטעות אותך.\n\tאל תראי את שלוותי כחוסר עניין או כוויתור.\n\tאין דבר רחוק יותר מן האמת, יקירתי.\n\t\n\t“אבל אני סוטה מהנושא, ובעינייך אני רואה שאני מעמיד בניסיון את סבלנותך.\n\tאנא, סלחי לי על כך ואל תתעלמי ממני.\n\tהרי איש אינו ממתין לך, האם אני צודק?\n\tהגעת לבדך, בדיוק כפי שציפיתי.\n\tהקדישי לי דקות אחדות מזמנך.\n\tשבי איתי כאן עוד מעט, יוליה.\n\t“את נדהֶמֶת? עינייך החומות היפהפיות הופכות אפילו רחבות יותר,\n\tוזו הפעם הראשונה שאת באמת מביטה בי.\n\tאת נבהֶלֶת.\n\tאת שואלת את עצמך כיצד בשם שמים אני יודע את שמך,\n\tשהרי מעולם לא נפגשנו, וזה לך הביקור הראשון בארצנו.\n\tהאם ייתכן שזה רק מקרה?\n\tאת תוהה אם ייתכן שראיתי במקום כלשהו תגית עם שמך\n\tעל המעיל שלך או על התרמיל הקטן שלך.\n\tלא, לא ראיתי, האמיני לי.\n\tאני יודע את שמך בדיוק כפי שאני יודע את יום ושעת הולדתך,\n\tאני יודע שיוּלֶה הקטנה לא אהבה דבר יותר מאשר לשמוע סיפורים מפיו של אביה,\n\tוהייתי יכול לספר לך כאן ועכשיו את האגדה החביבה ביותר על יוּלֶה.\n\tהסיפור על הנסיך, הנסיכה והתנין.\n\t\n\t“יוליה ווין נולדה בעשרים ושמונה באוגוסט 1968 בעיר ניו יורק.\n\tהאֵם אמריקאית, האב בורמזי.\n\tשם המשפחה שלך הוא חלק מהסיפור שלי,\n\tחלק מחיי מאז זחלתי מתוך רחמה של אמי לפני חמישים וחמש שנה,\n\tובארבע השנים האחרונות לא עבר יום שבו לא חשבתי עלייך.\n\tאסביר לך הכול בהמשך, אבל קודם כול הרשי לי להציג בפנייך את שְאֵלתי:\n\tהאם את מאמינה באהבה?\n\t“את צוחקת. כמה יפה את.\n\tאני מתכוון לזה ברצינות. האם את מאמינה באהבה, יוליה?\n\t“מובן מאליו שאיני מדבר על אותו פרץ תשוקה\n\tשאנו חושבים שלא ייפסק כל ימי חיינו,\n\tזה הגורם לנו לעשות ולומר דברים שעליהם אנו מתחרטים אחר כך,\n\tזה הרוצה לגרום לנו להאמין שלא נוכל לחיות בלי אדם מסוים,\n\tזה הגורם לנו לרעוד מרוב פחד מעצם המחשבה שאנו עלולים לאבד את האדם הזה.\n\tזה רגש ההופך אותנו עניים יותר ולא מעשיר אותנו,\n\tכי אנו רוצים להחזיק בזה שאין ביכולתנו להחזיק בו,\n\tכי אנו רוצים להיצמד אל זה שאין ביכולתנו להיצמד אליו.\n\tאיני מתכוון גם למשיכה הגופנית או לאהבה העצמית,\n\tהטפיל הזה הנהנה כל כך להתחפש לאהבה אלטרואיסטית.\n\t“לא, אני מדבר על האהבה ההופכת את העיוורים לרואים.\n\tעל האהבה החזקה יותר מהפחד.\n\tאני מדבר על האהבה המפיחה היגיון בחיים,\n\tשאינה מצייתת לחוקי הניוון,\n\tשגורמת לנו לגדול ואינה מכירה גבולות. אני מדבר על ניצחון האדם על האנוכיות ועל המוות.\n\t\n\t“את נדה בראשך?\n\tאת לא מאמינה בכך?\n\tהו, אינך יודעת בכלל על מה אני מדבר?\n\tזה לא מפתיע אותי, גם אני חשבתי בצורה דומה לפני שפגשתי את אביך.\n\tחכי מעט, את תביני לְמה אני מתכוון מיד לאחר שאגמור לספר לך\n\tאת הסיפור שאני נושא איתי כבר ארבע שנים.\n\tאבל אני נאלץ לבקש שתגלי קצת סבלנות.\n\tכבר נעשה מאוחר ואת ודאי עייפה מהנסיעה הארוכה.\n\tאני מצדי חייב לנקוט חסכנות עם כוחותי, ואני מבקש את הבנתך\n\tאם אפרד ממך עכשיו.\n\tאם זה מתאים לך, נשוב ונתראה מחר בבוקר, באותו הזמן,\n\tליד השולחן הזה, בבית הקפה הזה.\n\tאם מותר לי רק להוסיף ולהזכיר כי כאן פגשתי את אביך,\n\tוכדי להיות כן לחלוטין, הרי שם, על השרפרף שלך, הוא ישב והחל לספר.\n\t\n\tואני ישבתי כאן, במקום הזה, משתומם — כן, אני מודה בכך,\n\tלא מאמין ומבולבל.\n\tלפני כן מעולם לא שמעתי בן אדם מספר בצורה כזו.\n\tהיכולות מילים להיות בעלות כנפיים?\n\tהאם הן יכולות לרחף באוויר כמו פרפרים?\n\tהאם הן יכולות לסחוף אותנו, לשאת אותנו אל עולם אחר?\n\tהאם הן יכולות לגרום לנו להזדעזע כמו איתני הטבע המרעידים את האדמה?\n\tהאם הן יכולות לפתוח את אחרוני חדרי נפשנו החשאיים?\n\tאיני יודע אם מילים לבדן מסוגלות לעשות זאת,\n\tאבל עם הקול האנושי הן יכולות, יוליה,\n\tולאביך היה ביום ההוא קול שכמותו יש לנו אולי רק פעם בחיים.\n\tהוא לא סיפר, הוא שר, ואף שהוא לחש,\n\tלא היה אדם אחד בבית התה הזה שדמעות לא עלו בעיניו\n\tלשמע צליל קולו בלבד.\n\tעד מהרה נוצר סיפור מהמשפטים שלו,\n\tומהסיפור נוצרו חיים שהתגלו בכל הכוח והמאגיה שלהם.\n\tמה ששמעתי הפך אותי למאמין כמו אביך.\n\t\n\t\"'אינני אדם דתי, והאהבה, אוּ־בָּה, האהבה היא הכוח היחיד שבו אני באמת מאמין.'\n\tאלה היו המילים של אביך.\"\n\tאוּ־בָּה הביט בי והתרומם.\n\tהוא הניח את ידיו זו על זו לפני חזהו, בלי לשלב אותן,\n\tקד קידה מרומזת ועזב את בית התה בצעדים מהירים וברגל קלה.\n\tהבטתי בעקבותיו עד שנעלם בהמולת הרחוב.\n\tלא, רציתי לקרוא לאחר מכן, לא, אינני מאמינה בשום כוח ההופך עיוורים לרואים.\n\tאינני מאמינה בנסים ולא במאגיה.\n\tהחיים קצרים, קצרים מכדי שנבזבז את הזמן על תקוות כאלו.\n\tאני נהנית מהם כפי שהם במקום ליצור אשליות לעצמי.\n\tהאם אני מאמינה באהבה?\n\tאיזו מין שאלה.\n\tכאילו היתה האהבה דת שאפשר להאמין או לא להאמין בה.\n\tכאשר הייתי בת שמונה־עשרה חלמתי על הנסיך שיבוא ויציל אותי,\n\tוכאשר הוא בא, נאלצתי ללמוד שנסיכים קיימים רק באגדות,\n\tושהאהבה עושה אותנו עיוורים.\n\tלא, רציתי לקרוא בעקבותיו של הזקן, אינני מאמינה בשום כוח החזק יותר מהפחד,\n\tאינני מאמינה בניצחון על המוות. לא. לא.\n\t\n\tבמקום זאת ישבתי על השרפרף שלי, ממוטטת ומכווצת.\n\tעדיין שמעתי את קולו, הוא היה רך ומלודי, ובעדינותו לא היה שונה מקולו של אבי.\n\tמילותיו הדהדו בראשי כאילו היו הד שאינו רוצה להתפוגג.\n\tשבי איתי כאן עוד מעט, יוליה, יוליה, יוליה...\n\tהאם את מאמינה באהבה...\n\tהמילים של אביך, של אביך...\n\tהיה לי כאב ראש והרגשתי סחוטה,\n\tכאילו התעוררתי מחלום בלהות שלא הפסיק לענות אותי.\n\tסביבי זמזמו זבובים והתיישבו על שערות ראשי,\n\tעל המצח שלי ועל ידַי. חסר לי הכוח לגרש אותם.\n\tמולי היו מונחות שלוש עוגיות יבשות, ולשולחן היה דבוק סוכר חום.\n\t\n\tרציתי ללגום לגימה מהתה שלי.\n\tהוא היה קר וידי רעדה.\n\tאצבעותי לפתו את הכוס, והיא החליקה מידי באיטיות,\n\tכמו בהילוך איטי יכולתי לראות כיצד היא מחליקה ככל שהידקתי את אחיזתי.\n\tרעש הזכוכית המתנפצת על הרצפה.\n\tמבטי האורחים האחרים. כאילו הפכתי ארון קיר ובו כוסות.\n\tמדוע הקשבתי זמן רב כל כך לאיש הזר הזה?\n\tיכולתי לבקש שישתוק.\n\tהיה עלי לומר לו בצורה ברורה, שאינה משתמעת לשתי פנים,\n\tשיעזוב אותי במנוחה.\n\tיכולתי לקום ממקומי.\n\tמשהו החזיק בי.\n\tרציתי לפנות משם, אולם אז הוא אמר: יוליה, יוליה ווין.\n\tמעולם לא הייתי יכולה לתאר לעצמי שעם הזכרת שמי\n\tאני אבהל בצורה כזאת. פעימות לבי דהרו.\n\tמאין ידע את שמי?\n\tמה עוד ידע עלי?\n\tהאם הכיר את אבי?\n\tמתי ראה אותו בפעם האחרונה?\n\tהאם יודע הוא אם אבי עדיין בחיים?\n\tהיכן הוא נמצא?",
    "Author": "יאן פיליפ סנדקר",
    "Language": "אנגלית",
    "Translator": "יוסיפיה סימון"
}