{
    "Article-name": "בשערי ממלכת החיות",
    "Article-text": "\r\nעשרה נרות בתוך חטיף-דג אומרים לך שזה יום ההולדת של גָלי. ילדת היומולדת במרכז תשומת הלב; היא מצמצמת מבט אל פצפוצי קוביות המבזק. החתולה השחורה מכירה, כנראה, כל תנוחת רכות חתולית שקיימת. בוער לה להתגלות אל מול המצלמה.\r\nגלי שייכת לגברת קָרְלִין. היא אצל גברת קרלין מגיל ששה שבועות, כשעוד ישנה מכורבלת על הכיריים בסיר שלֶהָבָה קבועה שמרה על חומו. גברת קרלין ציינה את כל אחד מימי ההולדת של גלי, ארזה עכבר לֶבֶד כחול ממולא בנַפית-חתולים, ארזה מבחר מתאבנים קפואים של הגברת פּול וצילמה את ילדת היומולדת בחברת אורחיה.\r\nהשנה כוללים אורחיה של גלי את בני משפחת פָּטרסון, פירסון ובְּרֶט, בני ארבע-עשרה ועשר, והחתול שלהם, בֶּרְט. אף שמדויק יותר לומר שגברת קרלין וגלי הן אורחות של הילדים, מאחר שהמסיבה נערכת בבית פטרסון.\r\nגברת קרלין מופקדת על הילדים בשבוע שבו ההורים שלהם שוהים בעיר, לרגל כנס העסקים השנתי של מר פטרסון. זהו תנאי להעסקתה של גברת קרלין, שגלי תבוא איתה. היא הסבירה למר פטרסון שפעם הגיעה שמרטפית להאכיל את גלי, \"וגלי – אין מילה אחרת לזה – צרחה.\"\r\nאחרי שהיא מגישה את עוגת יום ההולדת של גלי, גברת קרלין מביאה לילדים את ארוחת הערב שלהם. הילדים בוחנים את הצלחות בחשדנות, ואז באי-אמון.\r\nבין שני חצאי לחמניית הסומסום, במקום שבו אמור היה להיות קטשופ על המבורגר, נא, הילדים רואים משהו שנראה כמו קטשופ על קלטת. למעשה מדובר ברוטב עגבניות על גבי חציל מאודה.\r\n\"אמא שלנו לא הסבירה לך מה אנחנו אוכלים?\" אומר פירסון, המבוגר מביניהם.\r\n\"אנחנו אוכלים המבורגרים,\" אומר בּרֶט. \"אנחנו אוהבים המבורגרים ופירה.\"\r\nגברת קרלין מסבירה להם שהיא קובעת את החוקים כעת. היא אומרת, \"בשר לא מביא נחת, למי שעל הצלחת.\"\r\nהיא ממתינה עד שהמשפט יחלחל. \"כל עוד אני שומרת עליכם,\" היא אומרת לילדים, \"לא נאכל שום דבר שיש לו הורים.\"\r\nהילדים מביטים זה בזה כדי שגברת קרלין תבחין בַּמבט. הם מצטערים שסקוטר כבר לא בחיים לאכול שאריות מהצלחת שלהם מתחת לשולחן.\r\nבאלסקה, מתחיל הקול, מבריחים זאבי פרא אפורים ממקום מחבואם ויורים בהם ברובי-ציד ממטוסים מנמיכי טוס. גברת קרלין מאבדת את חוט המחשבה. היא מתנצלת, קמה מהשולחן ושבה כעבור רגע עם אלבום תצלומים מן המזוודה שלה.\r\n\"המסיבות של דנקן תמיד היו יותר עליזות,\" גברת קרלין מספרת לילדים.\r\nדנקן, שישן בחדר אחר, הוא כלב התחש הקשיש וארוך הפרווה שלה, שזרבוביתו הלבינה ומשולש שיבה מושלם מעטר את מצחו הצר. דנקן הוא עוד תנאי להעסקתה של גברת קרלין.\r\nהצילומים מתעדים את כלב התחש שנולד בהמלטת חג-מולד במשך השנים: כשהוא מונח על מגש כסף, תפוח  אחוז ברישול בין שיניו; דנקן, אחוריו מכוסים סוודר בסריגת-יד והוא מחליק במורד גבעה מושלגת על גבי מזחלת; דנקן מחייך אל מול \"העוגה\" שלו, העשויה סטייק טרטר, אורחיו מותחים את רצועותיהם כדי להגיע לצעצועי הלעיסה החגיגיים שלהם.\r\nגברת קרלין חושבת שאולי העלאת הזיכרונות היא הסיבה שהקול מתחיל שוב. הפעם היא שומעת: עגל שנדחס למכלאה צפופה במונטנה נאלץ לישון על רגליו.\r\nגברת קרלין שואלת את הילדים אם אכפת להם לאכול לבד.\r\nהיא ניגשת לחדרה ולוקחת שני אספירין.\r\nהילדים מתבוננים בגלי, שעדיין רכונה מעל לדג שלה. פירסון טופח קלות על גבה; גופה רוטט, אך החתולה לא משה מן הצלחת.\r\n\"מקבלת בוקס, ממשיכה ללעוס,\" אומר פירסון. גברת קרלין לא יוצאת מחדרה עד שמגיע זמנם של הילדים ללכת לישון.\r\n\"מותר לנו שוקו,\" אומר בּרֶט. אבל גברת קרלין מוזגת להם כוסות של חלב רגיל ונותנת לכל אחד מהם כף של חמאת בוטנים ללוות אותו.\r\n\"זה יחדד לכם את החלומות,\" היא מסבירה, ומבטיחה להם טיול לאקווריום אם יתנהגו יפה.\r\nבחדרם שלהם הנוח, על המיטה הרכה של הזוג פטרסון, גלי ודנקן תופסים את מקומות החתול והכלב שלהם – גלי בראש, ודנקן בשולי המיטה. במרוצת הלילה, כשדנקן מתמתח ומתגלגל לצד השני, כפות רגליה של גברת קרלין תרות אחר המקום החם ששכב בו.\r\nהיא מיישרת את פניה בקו אחד עם פני החתולה ושואפת פנימה את האוויר שגלי נושפת – אוויר שציפתה שיהיה חם אבל הוא צונן.\r\nבמעבדת מחקר במזרח פנסילבניה, חור נקדח בראשו של קוף מקוק צעיר…\r\nגברת קרלין מקרבת אליה עוד את גלי. היא מגרדת בבטנה של החתולה, ואז מלטפת את צד גופה החלק, שמתנוצץ ככלב ים. היא מלטפת את פרוות החתולה, להנאת החתולה, ואז להנאתה, והלוך, ושוב, עד שההנאות נעות יחד ושתיהן ישנות עד הבוקר.\r\n\"המטפלות האחרות אף פעם לא לקחו אותנו לטייל,\" אומר ברֶט.\r\nגברת קרלין לוקחת את הילדים לאקווריום. הילדים מתחילים לחבב אותה  – היא מבדרת אותם. היא מספרת להם את מה שהיא יודעת על ממלכת החיות – שעשרים ולדות של אופוסום יכולים להיכנס בכפית אחת, שנקבת השוּנָר הופכת אוטומטית לעקרה כשמספר ארנבות השלג יורד. מגברת קרלין למדו הילדים שפינגווינים קיסריים רוכבים לפעמים על גבי קרחונים צפים דרומה על לריו!\r\nבאותו בוקר התלונן פירסון שהראש שלו סתום. גברת קרלין אמרה לו שזה מפני שהוא ישן עם כרית על הראש. היא אמרה לו שקוראים לזה \"כאב ראש של צב\" ו פירסון שאל אם כל דבר צריך להיות קשור לחיות.\r\nגברת קרלין מובילה את הילדים לחלק האהוב עליה באקווריום. זהו אולם מואפל ובו מכל מופז אור ירקרק שמכתר את החדר כולו. אתה עומד במרכז, בחור הבייגלה, ומסתובב לראות מאות דגי אוקיאנוס שוחים סביבך. הוא נקרא הכיכר, והוא מותיר אותך סחרחר, מנסה להיאחז בזגוגית, אם אתה מסתובב יותר מדי פעמים.\r\nהילדים בוחנים את שלטי הביאור עם איורי הדגים. הם טוענים שביכולתם להתאים את הדגים הבאים לאלה שבמכל: את חתול-הים, כמובן, וגם סריול, בס מנומר, שינן החוט, טרפון, וכריש שבעת-זימים.\r\nתמיד יהיו כמה דגים ששוחים נגד הזרם. אחריהם עוקבת גברת קרלין. האפלולית והמים והזרם המתמיד של סנפירים שקטים מרגיעים אותה עד לאין שיעור. היא מפקירה את עצמה לתחושה הסחרחרה שמשאירה אותה, כך היא מאמינה, פתוחה למה שאין לה שליטה בו, עד שלפתע היא מבינה איזה יום היום.\r\nבמים הצפון אטלנטיים של איי פארו זהו יום \"גְרִינְדָבּוֹד\", שובם של ליוויתני הגְלוֹבִּי-השחור, שבו ספינות דייג מניסות את הליוויתנים במאותיהם לעבר החוף. שם משליכים הדייגים אונקלים לתוך בשר הליוויתנים, כדי להבטיח ששאר חברי הלהקה יתעלמו מביטחונם האישי; ליוויתן לא ינטוש חבר פצוע.\r\nסכינים נשלפים ומבתרים אותם עד לעמוד השדרה. הליוויתנים מצליפים עוד פעם אחת; בים של דם, הם שוברים לעצמם את המפרקת. ממחטה מוצמדת לפיה, גברת קרלין מאיצה בילדים החוצה מן הכיכר.\r\nבדרך הביתה הילדים דוחפים זה את זה ולועגים למורים שלהם. הם מייללים אל גברת קרלין עד שהיא עוצרת את האוטו בגלידריה. הם אוכלים את הגלידה במכונית, ומצליחים לשתוק די זמן כדי להתבונן בעד החלונות ולראות את הגחליליות מציתות את אור הדמדומים הכחול.\r\n\"בדרום אמריקה\" אומרת גברת קרלין, רעד בקולה, \"הנשים שוזרות גחליליות בשיער שלהן.\" ואז אחת הגחליליות עפה לתוך השמשה הקדמית. גברת קרלין נאלצת לשבת זקופה ולהרים את סנטרה כדי לראות מעל לעיסה הזוהרת שחוצה את שדה ראייתה ככוכב שביט.\r\n\"בוא הנה, בֶּרט,\" אומר בּרֶט. \"בֶּרט בֶּרט קטן, קרפיון קטן, סלמון קטן.\"\r\nגברת קרלין עומדת ומקשיבה בעד דלת חדר השינה הפתוחה של בּרֶט, שם הוא אמור להתלבש לבית הספר. הוא הרים צד אחד של כיסוי המיטה שלו והוא קורא לבֶּרט מתחת למיטה.\r\n\"איפה השובבון הקטן הזה? איפה החמוד הפרוותי, פרצוף פרוות הפוך הקטן הזה?\"\r\nברט נשאר מתחת למיטה.\r\nברֶט מוותר ואז מבחין בגברת קרלין ויודע שהיא שמעה את מחרוזת כינויי החיבה שלו.\r\nהוא מנסה להתאושש, אומר \"אבא קורא לו 'הג׳וק.'\"\r\nמבטו מרמז על כך שמישהו אחר כבר שמע אותו כך במקרה והוא לא נותן לו לשכוח את זה – אחיו, גברת קרלין בטוחה.\r\nבערב הקודם, כששלושתם צפו בטלוויזיה, צחק פירסון עליה כשעיניה התמלאו דמעות בזמן פרסומת מזון לחתולים. החבר'ה ב\"פּוּּרינה\" רואים אותי מקילומטר, זה כל מה שיכלה לומר, מכיוון שבינה לבין עצמה, עלה בתודעתה שבמכלאה לחיות באוקלהומה, עובד לא ניקה את הצואה מכלי שבו השתמש כדי לדלות אוכל לכלבים מן השק.\r\nגברת קרלין לא מתביישת במה שהיא התרגלה לקרוא לו \"רגש רך ונימוח\", והיא לא רוצה שבּרֶט יתבייש להפגין חיבה. אז היא מבקשת ממנו שיעזור לה לסרק את דנקן.\r\nדנקן שוכב לרוחבה של כרית על המיטה של גברת קרלין; הוא לא זז כשברֶט מבריש אותו לאורך גבו. כשברֶט מבריש חזק יותר, דנקן עוצם את עיניו.\r\n\"מקבל מהלומה, ממשיך בתנומה,\" אומר ברט, גאה בחרוז.\r\nגברת קרלין צוחקת ומחליקה על פרוותו של הכלב. \"מטופח טיפ-טופ, ממשיך לחרופ,\" היא אומרת, ומגלגלת את דנקן כלפי מעלה. היא מראה לברֶט איך לסרוק את זיפי המתכת בעדינות לאורך רגליו האחוריות של הכלב. אחר כך היא מבקשת מברֶט להביא את התרופות של דנקן מהכיס הפנימי של המזוודה.\r\nדנקן מקבל לנוקסין בשביל הלב הזקן, הרעוע שלו. גברת קרלין בוחנת את בקבוק הפלסטיק הקטן, ו – רגש רך ונימוח  – חושבת כמה זה מקסים ונוגע ללב, שעל תווית התרופה של חיית המחמד שלה כתוב: \"דנקן קרלין.\"\r\nברט מתבונן בגברת קרלין כשהיא מלטפת את צווארו הלבן של הכלב כדי לעזור לגלולה להיבלע. הוא אומר, \"הלוואי וסקוטר היה חי לנצח.\"\r\nגברת קרלין מרימה את מבטה במהירות. היא מדמיינת בקבוק פלסטיק שעל תוויתו רשום \"סקוטר פטרסון.\"\r\nהיא אומרת משהו שכוונתו לנחם. היא אומרת, \"נסה לזכור שאלוהים מלטף את הבטן של סקוטר.\"\r\nהיא משתוממת כשברֶט מתחיל לצחוק.\r\nבלבה גברת קרלין אומרת לדנקן ולגלי: הייתם אושרי במשך שלוש עשרה שנים. גלי ושלושת החתולים שלפניה, דנקן ושני הכלבלבים שלפניו – היא חייבת להם את חייה. למענם היא כותבת המחאות ומכתבים לחברי קונגרס, כדי לנסות להגן על אלה שלעולם לא תכיר.\r\nגברת קרלין מורידה את הילדים בבית הספר, ואז עומדת בהיסח הדעת על המדשאה של משפחת פטרסון. היא צועדת לאיטה לתיבת הדואר הריקה מדואר. אחר כך היא ממשיכה בשביל החצץ התחום צמחי-כפור בחזרה לבית, בקושי עוקפת את הקטע שבו עשה הכלב השכונתי את שלו.\r\nגברת קרלין קורעת חלק מעיתון הבוקר וסרה לנקות את הלכלוך. אבל מתברר, כשהיא מתקרבת, שזה בכלל צביר של חלזונות מפותלים בגון ארד, נוצצים מהפרשות, דבוקים לעלים מסולסלים, קמלים.\r\nגברת קרלין מחזירה את העיתון פנימה ומחליפה אותו במפתחות המכונית.\r\nהיא נוהגת באצבע אחת על ההגה בשעה שש – תנוחה שילדי פטרסון קוראים לה \"האחיזה המועדת לתאונות.\" היא עייפה, ועייפה מהקולות שהם לפעמים חזיונות – מָרְמוֹסֶטִים שעפעפיהם תפורים זה לזה בחוט שעווה עבה. גברת קרלין עייפה מלדעת מתי מעוורים ארנב כדי לשפר את יכולת הצחצוח של קצף ניקוי תנורים נפוץ.\r\nהאקווריום עוד לא נפתח כשגברת קרלין מגיעה לשם, אז היא ממתינה במכונית.\r\nהיא עייפה מהקולות. היא אומרת לא לקולות. עולה בדעתה של גברת קרלין שהקול מקבל לא, וממשיך בשלו.\r\nהיא המבקרת הראשונה היום. כשהאקווריום נפתח, הכיכר כולה לרשות גברת קרלין.\r\nהדגים – הם לא נחים? – מתלהקים מעבר לזכוכית. דבר ראשון מבחינה גברת קרלין בגיבנתו הבודדת של גומבר טורפני. מאחורי צלו של חתול-ים, שוחים שני כרישי נמר.\r\nהיא מסתובבת על צירה מהר מספיק לעקוב אחר נחיל סריולים בהיקף המכל. אחר כך היא משחקת עם עצמה משחק. היא מדמה לעצמה את הדגים קפואים בשרף כמו בדיורמה 1, וחשה שהיא עצמה הדמות הנעה, באותו אופן שבו כשרכבת איטית מתחילה לנוע, ישנו הרגע המטריד הזה, שבו ייתכן שהנוף הוא שזז ולא הרכבת.\r\nאחר כך היא מניחה לשרף להינמס ומשחררת את הדגים לזרום דרך אצות ונחשולים של בני מינם.\r\nלפתע יש צליל בחדר. אבל לא בחדר – בראשה של גברת קרלין. היא עומדת במקומה ומתרכזת במה שנדמה שהיא שומעת: עולל גורילה שהתייתם בזימבבואה משמיע בלילה קול \"ווּווּ, ווּווּ.\"\r\nגברת קרלין נשענת כנגד מכל הזכוכית כדי לשמור על שיווי משקל. הם צריכים להגביל את זמן השהייה בכיכר, היא חושבת. הם צריכים למשות אותך החוצה אחרי כך וכך דקות כמו שעושים בסאונה.\r\nואז יש לה חזיון, צלול כאילו היא ממש שם – משפחה קוריאנית מחפשת אחר אתר פיקניק. בקרחת יער מוצלת בין גזעי הבמבוק מחצלת נפרשת, מדורה מוקמת. בעליו של כלב המשפחה, רועה בלונדי נאה, קורא והכלב רץ לעבר קולו בעליצות.\r\nגברת קרלין רואה את הבעלים משלשל לולאה סביב צווארו. זהו \"יום הבּוֹק\" בדרום קוריאה, \"ארץ הבוקר הרוגע.\"\r\nזהו פיקניק המוות שגברת קרלין משתתפת בו.\r\nשניים מבני המשפחה נדרשים כדי למשוך את הכלב אל מעל הלהבות. הכלב ייתלה מעץ כדי להיחנק לאט, בעוד פרוותו נחרכת באש. מטרת המוות האיטי היא ריכוך הבשר.\r\nצליל בלתי ניתן לתיאור עולה מהכלב הנחנק, וכמו אדם שסובל מכאב תאומו הפצוע, גברת קרלין משתנקת ונופלת לארץ.\r\nשם מוצא אותה הזוג שמגיע מאולם המאובנים. האיש מניח שתי אצבעות על פרק ידה של גברת קרלין, ואז נוגע בצד צווארה. האישה קוראת לשומרים וזזה לאחור.\r\nבבליז, עיניו של נמר שנפל משקפות את ירק העלים.",
    "Author": "איימי המפל",
    "Introduction-Text": "\r\nגברת קרלין אוספת חיות וחוגגת להן ימי הולדת. מבעד לקרום הרופף של חיים אמריקאים שגברת קרלין מתקיימת רק על סיפם - שרק בקושי מצליחים למסך את האמת בנוגע לקיום - נפערים קרעים. ומבעד לקרעים גברת קרלין שומעת קולות. מצד אחד זהו סיפור על אכזריותם של בני האדם כלפי בעלי החיים, מצד שני זהו סיפור דתי על אלוהות חלשה ועל קורבן מוחלט. ומי יעזור לאל החלש, הנחלש אם לא בני האדם? ומי יציל את האלוהות החדשה-החלשה אם לא אלוה-כלב (god/dog) שמקריב את עצמו כדי שלא יאלצו עוד נשים בודדות ומשונות להגיף את כל הרוע לבדן? כמו כל סיפור טוב, התוכן והמבנה עשויים כאן מאותם חומרים וכך, כל משפט של המפל הוא כמו חבל. דק ופשוט ולא מתחכם, אבל רק כשאת באמצע וכבר לא ניתן לחזור לאחור, את מבינה לפתע שסביבך תהום. זהו הסיפור הראשון של איימי המפל בעברית. היא עצמה, למען הסר ספק, מתנדבת במקלט לכלבים נטושים.",
    "Introduction-title": "הקדמה מאת שלומציון קינן",
    "Language": "אנגלית",
    "Translator": "שלומציון קינן"
}