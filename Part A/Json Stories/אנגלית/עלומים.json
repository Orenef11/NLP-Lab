{
    "Article-name": "עלומים",
    "Article-text": "\r\nYOUTH SCENES FROM PROVINCIAL LIFE II, J.M. Coetzee\r\nאחת\r\nהוא מתגורר בדירת-חדר ליד תחנת הרכבת מוֹבּרֵיי ומשלם\r\nשכר של אחד-עשר גיני לחודש.  ביום העבודה האחרון של\r\nכל חודש הוא נוסע ברכבת העירה,  אל רחוב לוּפּ,  ששם יש\r\nלא' וב' ליוַיי,  סוכנים לנכסי דלא ניידי,  השלט שלהם\r\nומשרדם הקטנטן.  למר ב' ליוויי,  הצעיר בשני האחים,  הוא\r\nמושיט את המעטפה ובה שכר-הדירה.  מר ליוויי שופך את\r\nהכסף על שולחנו המגובב ומונה אותו.  ורוטן ומזיע הוא\r\nכותב קבלה.  \"\r\nVoila\r\n, בחור!\" הוא אומר ומוסר לו אותה\r\nבתנועה גנדרנית.\r\nהוא מתאמץ מאוד שלא לאחר בתשלום שכר-הדירה,  כי\r\nהוא יושב בדירה מתוך גנֵבת-דעת.  כשחתם על חוזה\r\nהשכירות ושילם לא' וב' ליוויי את דמי-הקדימה,  ציין את\r\nעיסוקו לא כ\"סטודנט\" אלא כ\"עוזר לספרן\",  וכמקום\r\nעבודתו - את ספריית האוניברסיטה.\r\nאין זה שקר,  לא שקר גמור.  מיום שני עד יום שישי\r\nתפקידו לאייש את אולם הקריאה בשעות הערב.  זה תפקיד\r\nשהספרנים הרגילים,  רובם נשים,  מעדיפים שלא לעשותו,\r\nמשום שהקמפוס,  במעלה הגבעה,  שומם ועגום מדי בלילה.\r\nאפילו הוא עוברת לו צמרמורת בשדרתו כשהוא פותח את\r\nמנעול הדלת האחורית ומגשש את דרכו במסדרון שחושך\r\nמצרים שורר בו אל מתג החשמל הראשי.  בקלי-קלות יכול\r\nאיזה חורש רע להתחבא בין הכונניות כשהולכים העובדים\r\nהביתה בשעה חמש ואחר-כך לבזוז את המשרדים הריקים\r\nולחכות בחשכה כדי לשדוד ממנו,  העוזר לשעת הערב,  את\r\nהמפתחות שלו.\r\nרק סטודנטים מעטים מנצלים את שעות הפתיחה בערב:\r\nרובם אפילו אינם יודעים שהספרייה פתוחה אז.  הוא אין\r\nלו הרבה לעשות.  עשרת השילינגים לערב שהוא משתכר\r\nהם רווח קל.\r\nיש שהוא מדמיין לו בחורה יפהפייה בשמלה לבנה\r\nהנקרית אל אולם הקריאה ומשתהה שם בהיסח-הדעת\r\nלאחר שעת הנעילה; הוא מדמיין לו אותו מראה לה את\r\nמסתרי הכריכייה וחדר הקִטלוג,  ואחר-כך יוצא אִתה אל\r\nהלילה המכוכב.  הדבר הזה אינו קורה אף פעם.\r\nהעבודה בספרייה אינה עיסוקו היחיד.  בימי רביעי\r\nאחר-הצהריים הוא עוזר בשיעורים פרטיים לתלמידי\r\nהשנה הראשונה בפקולטה למתימטיקה (שלוש לירות\r\nלשבוע); בימי שישי הוא מדריך את תלמידי התעודה\r\nבדרמה בקריאת מבחר קומדיות של שייקספיר (שתי לירות\r\nועשרה שילינגים); וכל יום לפנות ערב הוא מועסק\r\nברוֹנדבּוֹס בבית-ספר להכנת טומטמים לבחינות הבגרות\r\nשלהם (שלושה שילינגים לשעה).  בחופשות הוא עובד\r\nבעירייה (במחלקה לשיכון ציבורי) בהוצאת נתונים\r\nסטטיסטיים מסקרים של משקי-בית.  בסך-הכול,  כשהוא\r\nמסכם את הכנסותיו,  מצבו הכספי טוב למדי - טוב דיו\r\nלשלם את שכר-הדירה ואת שכר הלימוד שלו\r\nבאוניברסיטה,  לא לרעוב ואפילו לחסוך משהו.  הוא אמנם\r\nרק בן תשע-עשרה אבל עצמאי,  אינו תלוי בשום אדם.\r\nאל צורכי הגוף הוא מתייחס פשוט בהיגיון.  בכל יום\r\nראשון הוא מבשל עצמות ממוּיחות ושעועים וסלרי ומכין\r\nסיר מרק גדול,  שיספיק לשבוע ימים.  בימי שישי הוא\r\nהולך לשוק סוֹלט ריוֶר וקונה לו ארגז של תפוחים או\r\nגוּיָבות או של הפרי שזו עונתו.  כל בוקר משאיר החלבן\r\nחצי ליטר חלב ליד דלתו.  כשיש לו עודף חלב,  הוא תולה\r\nאותו בגרב של ניילון מעל לכיור והופך אותו לגבינה.  הוא\r\nגם קונה לו לחם בחנות שבפינה.  זו תזונה שהיתה מוצאת\r\nחן בעיני רוּסוֹ או אפלטון.  אשר לבגדים,  יש לו מקטורן\r\nומכנסיים יפים ללבוש אותם להרצאות; על בגדיו הישנים\r\nהוא שומר שלא ימהרו להתבלות.\r\nהוא מוכיח משהו: שכל אדם הוא אי; שאינך זקוק\r\nלהורים.\r\nיש ערבים,  כשהוא משתרך ברחוב מֵיין במעיל-גשם\r\nובמכנסיים קצרים ובסנדלים,  שערו דבוק לראשו מן\r\nהגשם,  מואר בפנסיהן הקדמיים של מכוניות חולפות,\r\nשהוא חש כמה מוזר הוא נראה.  לא תימהוני (במראהו של\r\nתימהוני יש איזה ייחוד),  רק מוזר.  והוא חורק אז בשיניו\r\nבעוגמת-נפש ומחיש את צעדיו.\r\nהוא דק גו ואבריו גמישים אבל הוא בכל-זאת חלשלוש.\r\nרוצה היה להיות מושך,  אבל יודע שהוא לא.  יש משהו\r\nעיקרי שחסר לו.  איזה תו ברור בפניו.  משהו תינוקי עדיין\r\nמשתהה בו.  כמה זמן עוד יעבור עד שיחדל להיות תינוק?\r\nמה ירפא אותו מן התינוקיות,  יהפוך אותו לגבר?\r\nמה שירפא אותו,  אם אמנם בוא יבוא,  הוא האהבה.  הוא\r\nאולי אינו מאמין באלוהים,  אבל מאמין באהבה ובכוחה\r\nשל האהבה.  האהובה,  היעודה לו,  תראה מיד מבעד\r\nלחיצוניות המוזרה ואפילו התפלה של מראהו את האש\r\nהבוערת בקרבו.  ובינתיים המראה המוזר והתפל שלו הוא\r\nחלק מכוּר-המַצרף שהוא חייב לעוברו כדי לצאת באחד\r\nהימים אל האור - אל אור האהבה,  אור האמנות.  כי אמן\r\nהיה יהיה - זה כבר נקבע מזמן.  ואם נגזר עליו לפי שעה\r\nלהיות אלמוני ונלעג,  הרי זה משום שגורלו של האמן הוא\r\nלסבול מאלמוניות ונלעגות עד ליום שיתגלה בכוחו\r\nהאמיתי,  והמזלזלים והמתקלסים ייאלמו דומייה.\r\nהסנדלים שלו עולים שני שילינגים וחצי לזוג.  הם\r\nעשויים גומי ומיוצרים אי-שם באפריקה,  אולי בנְיאַסַלנד.\r\nכשהם נרטבים אינם נאחזים בכף הרגל,  ובחורף יורדים\r\nבַקֵייפּ גשמים שבועות בלי הפוגה.  כשהוא הולך ברחוב\r\nמֵיין בגשם,  הוא חייב להיעצר מדי פעם ולהחזיר למקומו\r\nסנדל שהחליק.  ברגעים כאלה הוא רואה את טובי העיר\r\nהשמנים של קייפטאון מצחקקים כשהם עוברים שם\r\nברווחת מכוניותיהם.  תצחקו-תצחקו! הוא אומר בלבו,  עוד\r\nמעט לא אהיה כאן!\r\nיש לו ידיד קרוב,  פּוֹל שמו,  שגם הוא כמוהו לומד\r\nמתימטיקה.  פול הוא גבה קומה וכהה ונתון בפרשת אהבים\r\nעם אישה קשישה ממנו,  אישה ששמה אֶלינוֹר לוֹריֶר -\r\nקטנה ובלונדית ויפה מין יופי חפוז,  ציפורי. פול מתלונן\r\nעל מצבי-רוחה הלא-צפויים של אלינור,  על הדרישות\r\nשהיא דורשת ממנו.  ואף-על-פי-כן הוא מתקנא בפול.\r\nאילו היתה לו פילגש יפהפייה,  בקיאה בהוויות עולם,\r\nהמעשנת סיגריות בפומית ומדברת צרפתית,  אין לו ספק\r\nשהיה משתנה מיד,  אפילו פושט צורה ולובש צורה.\r\nאלינור ואחותה התאומה נולדו באנגליה; לדרום-\r\nאפריקה הובאו כשהיו בנות חמש-עשרה,  לאחר המלחמה.\r\nאִמן,  לדברי פול,  לדברי אלינור,  נהגה לסכסך בין בנותיה,\r\nהעניקה אהבה ותמיכה פעם לזו ופעם לזו,  בלבלה אותן,\r\nדאגה שיישארו תלויות בה.  אלינור,  החזקה בשתיים,\r\nנשארה שפויה,  אף-על-פי שהיא עדיין בוכה בשנתה ויש\r\nלה דובון במגֵרה.  ואולם אחותה היתה פרק-זמן מטורפת\r\nדיה להיות מוחזקת במוסד.  היא עדיין בטיפול,  נלחמת\r\nברוח הרפאים של הזקנה המתה.\r\nאלינור מלמדת בבית-ספר לשפות שבעיר.  מאז החל\r\nפול לצאת אִתה,  נבלע בחוגה.  חבורה של אמנים\r\nואינטלקטואלים שמתגוררים בשכונת גארדֶנס.  לבושים\r\nסוודרים שחורים וג'ינס וסנדלי חבלים, שותים יין אדום\r\nזול ומעשנים סיגריות \"גוֹלוּאַז\".  מצטטים את קאמי ואת\r\nגרסייה לורקה,  מאזינים לג'ז אוונגרדי. אחד מהם מנגן\r\nבגיטרה ספרדית ואפשר לשכנעו לחקות \"קאנטֶה חוֹנדוֹ\"\r\n(מילולית: \"זמר עמוק\". שירי קינה, שמקורם צועני, והם\r\nניכריחם במסורת הפלמנקו. פדריקו גרסייה לורקה חיבר\r\nמחזור שירים כאלה, \"שירת הקאנטה חונדו\", ואף\r\nהרצה על שורשיהם במסורת הספרדית). מאחר שאין\r\nלהם עבודות ראויות לשמן,  הם נשארים ערים\r\nכל הלילה וישנים עד הצהריים.  הם שונאים את\r\nה\"לאומנים\",  אבל אינם אנשים פוליטיים.  אילו היה להם\r\nכסף,  כך הם אומרים,  היו עוזבים את דרום-אפריקה\r\nהחשוכה ועוברים לתמיד אל מוֹנמַרטר או אל האיים\r\nהבַּליאריים.\r\nפול ואלינור לוקחים אותו אִתם לאחד המפגשים שלהם,\r\nהנערך בבונגלו על חוף קליפטוֹן.  אחותה של אלינור,\r\nהלא-יציבה,  שסיפרו לו עליה,  היא בחבורה.  לדברי פול,\r\nיש לה פרשת אהבים עם בעל הבונגלו,  גבר אדמדם פנים\r\nהכותב ב\"קייפ טיימס\".\r\nשם האחות ג'קלין.  היא גבוהה מאלינור,  לא עדינת\r\nקלסתר כמוה,  ואף-על-פי-כן יפה מאוד.  היא מלאה מרץ\r\nעצבני,  מעשנת בשרשרת,  מלווה את דיבורה בתנועות\r\nידיים.  הוא מסתדר אִתה.  היא עוקצנית פחות מאלינור,\r\nוהדבר נוח לו.  בני-אדם עוקצניים גורמים לו אי-שקט.\r\nנדמה לו שהם מתבדחים עליו מאחרי גבו.\r\nג'קלין מציעה שיערכו טיול על החוף.  יד ביד (איך קרה\r\nהדבר?) לאור הירח הם הולכים לאִטם לאורך החוף.  במקום\r\nנסתר בין הסלעים היא פונה אליו,  משרבבת את שפתיה,\r\nמוכנה להינשק.\r\nהוא נענה,  אבל מודאג.  לאן זה יוליך? עד כה לא\r\nהתעלס עם אישה קשישה ממנו.  ומה אם אינו ברמה\r\nהראויה?\r\nזה מוליך,  כך מתברר לו,  עד לסוף.  בלי להתנגד הוא\r\nנשמע לה,  עושה כמיטב יכולתו,  עושה את המעשה,  ובסוף\r\nאפילו מעמיד פנים שיצא מכליו.\r\nלאמתו של דבר לא יצא מכליו.  לא רק בגלל החול,\r\nשחודר אל הכול,  אלא גם בגלל השאלה המציקה מדוע\r\nהאישה הזאת,  שלא ראה אותה עד כה,  מתמסרת לו.  האם\r\nלשבחו הוא שבמהלך שיחה סתמית היא עומדת על האש\r\nהחשאית הבוערת בו,  האש המייחדת אותו כאמן? או שהיא\r\nפשוט נימפומנית,  וזה מה שפול,  בדרכו העדינה,  הזהיר\r\nאותו מפניו כשאמר ש\"היא בטיפול\"?\r\nבענייני מין אין הוא בוּר גמור,  אם הגבר לא נהנה מן\r\nההתעלסות,  לא נהנתה ממנה גם האישה - זאת הוא יודע,\r\nזה אחד מכללי המין. אבל מה קורה אחר-כך,  בין גבר\r\nלאישה שנכשלו במעשה? הנגזר עליהם שייזכרו בכישלונם\r\nבכל פעם שישובו וייפגשו,  ויחושו מבוכה?\r\nכבר מאוחר,  הלילה נעשֶה קר. בשתיקה הם מתלבשים\r\nוחוזרים אל הבונגלו,  שהחבורה שם מתחילה להתפזר.\r\nג'קלין לוקחת את נעליה וארנקה,  אומרת \"לילה טוב\"\r\nלמארחם ונושקת לו נשיקה חטופה על לחיו.\r\n\"אתם מסתלקים?\" הוא אומר.\r\n\"כן,  אני מקפיצה את ג'ון הביתה,\" היא עונה.\r\nהמארח שלהם לא מתרגש כלל. תבלו יפה,\" הוא\r\nאומר,  \"שניכם.\"\r\nג'קלין היא אחות בבית-חולים.  מעודו לא היה לו עניין\r\nעם אחות,  אבל הדעה המקובלת היא,  שבגלל עבודתן בין\r\nחולים וגוססים והעיסוק בצורכיהם הגופניים,  האחיות\r\nנעשות ציניות בכל הנוגע למוסר.  תלמידי רפואה מצפים\r\nלזמן שיעשו תורנויות לילה בבית-החולים.  אחיות ממש\r\nרעבות למין,  כך אומרים,  הן מזדיינות בכל מקום,  בכל\r\nעת.\r\nואולם ג'קלין אינה אחות רגילה.  היא אחות של \"גאי\",\r\nכך היא ממהרת להודיע לו,  שהתמחתה במיילדות\r\nב\"בית-החולים גאי\" שבלונדון. על חזה מקטורנה,\r\nהמקטורן עם הכותפות האדומות,  יש לה תג ארד קטן:\r\nקובע וכסיה עם המוטו \"\r\nPer Ardua\r\n\" [דרך הקשיים],  היא\r\nלא עובדת ב\"חרוּטֶה סְקיר\",  בית-החולים הציבורי,  אלא\r\nבבית-מרפא פרטי,  שהשכר שם טוב יותר.\r\nיומיים לאחר האירוע בחוף קליפטון הוא מבקר במעון\r\nהאחיות.  ג'קלין מחכה לו בחדר המבוא,  לבושה ליציאה,\r\nוהם יוצאים מיד.  מחלון בקומה עליונה נרכנים פנים\r\nללטוש עיניים; הוא חש שאחיות אחרות מציצות בו\r\nבסקרנות.  הוא צעיר מדי,  צעיר מדי בעליל,  לאישה בת\r\nשלושים; ובבגדיו העלובים,  בלי מכונית,  ודאי גם לא\r\nמציאה גדולה.\r\nבתוך שבוע עזבה ג'קלין את מעון האחיות ועברה לגור\r\nאתו בדירתו.  כשהוא חושב על כך אינו זוכר שהזמין אותה\r\n- הוא רק לא התנגד.\r\nמימיו עוד לא גר עם אדם אחר,  וודאי שלא עם אישה,\r\nעם פילגש.  אפילו בילדותו היה לו חדר משלו עם דלת\r\nננעלת.  הדירה שבמוֹבּרֵיי היא דירה של חדר יחיד ארוך\r\nומבוא שממנו נכנסים למטבח ולשירותים.  איך יעמוד\r\nבזה?\r\nהוא משתדל לנהוג בחברתו-לדירה זו,  החדשה,  הלא-\r\nצפויה,  הכנסת אורחים,  משתדל לפנות לה מקום.  אבל לא\r\nעוברים ימים מעטים והוא מתחיל להתרעם על ערבוביית\r\nהתיבות והמזוודות,  על הבגדים המפוזרים בכל מקום,  על\r\nהלכלוך בשירותים.  הוא נחרד מקול הקטנוע המבשר את\r\nשובה של ג'קלין ממשמרת היום.  הם עדיין מתעלסים,  אבל\r\nהשתיקות ביניהם הולכות ורבות,  הוא,  יושב ליד שולחן-\r\nהכתיבה שלו ועושה עצמו שקוע בספריו; והיא,  משוטטת\r\nלה,  שכוּחה,  נאנחת,  מעשנת סיגריות זו אחר זו.\r\nהיא מרבה להיאנח.  בכך מתבטאת הנֵירוֹזה שלה,  אם\r\nאמנם נֵירוֹזה היא - באנחות,  בהרגשת לֵאוּת ולפעמים\r\nבבכי בלי קול.  המרץ והצחוק וההעזה של פגישתם\r\nהראשונה דללו עד תום.  העליצות של הלילה ההוא לא\r\nהיתה אלא קרע בענן הקדרות,  כנראה,  פעולתו של\r\nהאלכוהול ואולי אפילו העמדת פנים.\r\nהם ישנים יחד במיטה שנועדה לאחד.  במיטה מדברת\r\nג'קלין בלי הרף על גברים שניצלו אותה,  על תֶרַפּיסטים\r\nשניסו להשתלט על מוחה ולהפוך אותה לבובה שלהם.\r\nהגם אני אחד מאלה? הוא תוהה.  האם הוא מנצל אותה?\r\nוהאם יש גבר אחר שלפניו היא מתלוננת עליו? הוא נרדם\r\nוהיא עדיין מדברת,  ומתעורר בבוקר זעום פנים.\r\nג'קלין היא,  בכל המובנים,  אישה מושכת.  מושכת יותר,\r\nמתוחכמת יותר,  בקיאה יותר בהוויות העולם,  משהוא ראוי\r\nלה.  האמת לאמִתה היא,  שלולא התחרות בין שתי האחיות\r\nלא היתה חולקת עמו במיטתו.  הוא אינו אלא כלי במשחק\r\nשמשחקות השתיים זו עם זו,  משחק שהחל זמן רב קודם\r\nשהופיע הוא בחייהן - לגבי זה אין לו אשליות.  ואף-\r\nעל-פי-כן הוא שהועדף,  ואל לו לפקפק במזלו הטוב.  הנה\r\nהוא חולק בדירה עם אישה גדולה ממנו עשר שנים,  אישה\r\nבעלת ניסיון,  אישה שבימיה ב\"בית-החולים גאי\" שכבה\r\n(כך היא אומרת) עם אנגלים,  צרפתים,  איטלקים ואפילו\r\nעם פרסי. ואם אינו יכול לטעון שאוהבים אותו בזכות\r\nעצמו,  הרי לפחות ניתנה לו כך הזדמנות להרחיב את\r\nחינוכו בתחום האֶרוֹטי.\r\nאלה תקוותיו.  אבל לאחר משמרת של שתים-עשרה\r\nשעות בבית-המרפא ולאחריה ארוחת ערב של כרובית\r\nברוטב לבן ולאחריה ערב של שתיקה עגומה,  אין ג'קלין\r\nנוטה לנדב את עצמה ברוחב לב.  אם היא דבקה בו בכלל,\r\nהיא עושה זאת כדי לצאת ידי חובה,  שאם לא למען המין\r\nכלאו עצמם שני זרים בתחום מגורים צר ולא נוח כל-כך,\r\nאיזו סיבה יש להם להיות שם?\r\nכל זה מגיע עד משבר,  כשג'קלין,  בשעה שהוא לא\r\nבבית,  מחפשת ומוצאת את יומנו וקוראת מה שכתב על\r\nחייהם יחד.  בשובו הוא מוצא אותה אורזת את חפציה.\r\n\"מה קורה?\" הוא שואל.\r\nהדוקת שפתיים היא מצביעה על היומן המונח פתוח על\r\nשולחן-הכתיבה שלו.\r\nהוא מתרתח.  \"את לא תמנעי אותי מלכתוב! הוא\r\nנשבע.  זה לא הגיוני,  והוא יודע זאת.\r\nגם היא כועסת,  אבל כעס קר ועמוק יותר.  \"אם, כמו\r\nשאתה אומר,  אני בעיניך נטל נורא כל-כך,\" היא אומרת,\r\n\"אם אני הורסת לך את השלווה והפרטיות והיכולת\r\nלכתוב,  תרשה לי להגיד לך שאני מצדי שנאתי לחיות\r\nאתך,  שנאתי כל רגע,  ואני כבר מתה להיות חופשית.\"\r\nמה שהיה צריך לומר הוא שאסור לקרוא את כתביו\r\nהפרטיים של הזולת.  בעצם,  היה צריך להחביא את יומנו\r\nולא להשאיר אותו במקום שיהיה אפשר למצוא אותו. אבל\r\nכבר היה מאוחר מדי,  הנזק כבר נעשה.\r\nהוא צופה בג'קלין בשעה שהיא אורזת,  עוזר לה לקשור\r\nאת התרמיל שלה למושב האחורי של הקטנוע.  \"ברשותך,\r\nאשאיר לי את המפתח עד שאקח את שאר החפצים שלי,\"\r\nהיא אומרת.  חובשת בחטף את הקסדה שלה.  \"שלום. אני\r\nממש מאוכזבת ממך,  ג'ון.  אתה אולי מוכשר\r\n–\r\nבזה אין לי\r\nמושג - אבל אתה עוד צריך הרבה להתבגר.\" והיא\r\nבועטת בדוושת ההתנעה.  המנוע לא מותנע.  והיא בועטת\r\nשוב,  ושוב.  ריח של בנזין מתפשט באוויר.  המאייד מוצף;\r\nאין בררה אלא לחכות עד שיתייבש.  \"תיכנסי,\" הוא מציע.\r\nבפנים קשים היא מסרבת.  \"צר לי,\" הוא אומר,  \"על הכול.\"\r\nהוא נכנס ומשאיר אותה בסמטה.  כעבור חמש דקות\r\nהוא שומע את המנוע מותנע והקטנוע מרעים ומתרחק.\r\nהאם הוא מצטער? ודאי שהוא מצטער שג'קלין קראה\r\nמה שקראה.  אבל השאלה האמיתית היא: מה הניע אותו\r\nלכתוב מה שכתב.  אולי כתב כדי שהיא תקרא זאת? האם\r\nזה שהשאיר את מחשבותיו הכנות במקום שוודאי תמצא\r\nאותן היתה דרכו להגיד לה מה שהיה מוג-לב מלומר לה\r\nבפניה? ומה הן,  בעצם,  מחשבותיו הכנות? יש ימים שהוא\r\nשמח,  ואפילו רואה עצמו כבר-מזל,  על שהוא חי עם אישה\r\nיפהפייה,  או לפחות שהוא לא חי לבדו,  ויש ימים שלא כך\r\nהוא חש.  האם השמחה היא האמת או העצב,  או האמצע\r\nבין שני אלה?\r\nהשאלה מה מותר לרשום ביומנו ומה צריך להישאר\r\nחסוי היא לב הבעיה בכל כתיבתו.  אם עליו למנוע את\r\nעצמו מלהביע רגשות נקלים - מורת-רוח על הפלישה\r\nלדירתו או בושה על כישלונו שלו באהבה - איך בכלל\r\nישנו רגשות אלה את צורתם וייהפכו לשירה? ואם לא\r\nנועדה השירה להיות הגורם להפיכתו מנקלה לנאצל,  לשם\r\nמה לו בכלל לעסוק בשירה? וחוץ מזה,  מי אומר שהרגשות\r\nשהוא רושם ביומנו הם רגשותיו האמיתיים? מי אומר\r\nשבכל רגע שהעט נע הוא באמת הוא? אפשר שברגע אחד\r\nהוא באמת הוא וברגע אחר הוא פשוט בודה דברים.  איך\r\nהוא יכול לדעת זאת בוודאות? מדוע אפילו ירצה לדעת\r\nבוודאות?\r\nרק בנדיר דברים הם כמו שהם נראים - זה מה שהיה\r\nצריך לומר לג'קלין.  אבל מה הסיכוי שהיתה מבינה? איך\r\nתאמין שמה שקראה ביומנו לא היתה האמת,  האמת\r\nהנקלה,  על מה שהתרחש בנפש חברה באותם ערבים\r\nכבדים של שתיקה ואנחות,  אלא, להפך,  בדיוֹן,  אחד\r\nמבדיונות אפשריים רבים,  אמיתי רק במשמעות שיצירת\r\nאמנות היא אמיתית - אמיתית רק לגבי עצמה,  אמיתית\r\nלגבי מטרותיה שלה - כשהדברים הנקלים שקראה תאמו\r\nכל-כך את חשדה שחברה אינו אוהב אותה,  ואפילו אינו\r\nמחבב אותה?\r\nג'קלין לא תאמין לו מן הסיבה הפשוטה שאין הוא\r\nעצמו מאמין לו.  אין הוא יודע לְמה הוא מאמין.  לפעמים\r\nנדמה לו שאינו מאמין לשום דבר.  אבל בסופו של דבר\r\nנשארת העובדה שניסיונו הראשון לחיות עם אישה\r\nהסתיים בכישלון,  בביזיון.  הוא חייב שוב לחיות לבדו,\r\nוהקלה לא קטנה תהיה בזה.  אבל הרי לא לעולם יוכל\r\nלחיות לבדו.  החזקת פילגשים היא חלק מחייו של אמן; גם\r\nאם יתחמק ממלכודת הנישואים,  שזאת ודאי יעשה,  עליו\r\nלמצוא כיצד לחיות עם נשים.\r\nאי-אפשר להזין את האמנות רק בחסך,  בכיסופים,\r\nבבדידות.  נחוצים גם קִרבה,  תאווה,  אהבה.\r\nפיקאסו,  שהוא אמן גדול,  אולי הגדול מכולם,  הוא\r\nדוגמה חיה.  פיקאסו מתאהב בנשים,  בזו אחר זו.  זו אחר זו\r\nהן באות לגור אתו,  נעשות לו שותפות לחיים,  מדגמנות\r\nלו.  מתוך התאווה ששבה ומתלקחת עם כל פילגש חדשה,\r\nנהפכת כל דוֹרה וכל פּילאר שמזַמן המקרה אל סף ביתו\r\nלאמנות בת אלמוות.  כך הדבר נעשה.  ואילו הוא? היוכל\r\nלהבטיח שהנשים שבחייו,  לא רק ג'קלין,  אלא כל הנשים\r\nהבאות,  שאין לציירן בדמיון,  יהיה להן ייעוד כזה? כך היה\r\nרוצה להאמין,  אבל יש לו ספקות.  אם יהיה לאמן גדול,\r\nימים יגידו,  אבל דבר אחד ברור: אין הוא פיקאסו.  כל\r\nחושיותו שונה מחושיותו של פיקאסו.  הוא אדם שקט\r\nיותר,  קודר יותר,  צפוני יותר.  גם אין לו עיניו השחורות\r\nהמהפנטות של פיקאסו.  גם אם ינסה פעם להלביש לאישה\r\nצורה אחרת,  לא ישנה אותה באכזריות כפיקאסו,  לא יכופף\r\nויעוות את גופה כגוש מתכת בכבשן לוהט.  סופרים אינם\r\nכציירים - הם עקשנים יותר,  סובטיליים יותר.\r\nהאם נגזר על כל הנשים שייקשרו אל אמנים - שכל\r\nהמיטב והמירע שבהן ימוצה ויעובד ליצירה בדיונית?\r\nעולה על דעתו יֶלֶנָה מ\"מלחמה ושלום\".  האם ראשיתה של\r\nילנה כאחת מפילגשיו של טולסטוי? האם בכלל שיערה\r\nשזמן רב לאחר שלא תהיה עוד,  יתאוו גברים שלא ראו\r\nאותה בעיניהם לכתפיה החשופות היפות?\r\nהחייב כל זה להיות אכזרי כל-כך? ודאי יש איזו צורה\r\nשל דו-קיום אשר בה גברים ונשים אוכלים יחד,  ישנים\r\nיחד וחיים יחד,  ועם זאת נשארים כל אחד מהם שקוע\r\nבבחינת נפשו שלו.  האם משום כך נדונה הפרשה עם\r\nג'קלין לכישלון - משום שהיא,  מאחר שאינה אמנית,  לא\r\nיכלה להעריך את הצורך שיש לאמן בבדידות רוחנית?\r\nאילו היתה ג'קלין פסלת, למשל, אילו הוקצתה פינה אחת\r\nבדירה לה, לסתת בה את השיש שלה, שעה שבפינה אחרת\r\nנאבק הוא במילים ובחרוזים, ההיתה אז אהבתם פורחת?\r\nהאם זה מוסר-ההשכל ממה שקרה לו ולג'קלין - שמוטב\r\nלאמנים לנהל פרשות אהבים רק עם אמנים?\r\nשתיים\r\nפרשת האהבים נסתיימה.  לאחר שבועות של קִרבה מחניקה\r\nיש לו שוב חדר לעצמו.  הוא עורם את תיבותיה\r\nומזוודותיה של ג'קלין בפינה ומחכה שיִקחו אותן.  אין\r\nהדבר קורה.  ואולם ערב אחד שבה ומופיעה ג'קלין עצמה.\r\nהיא באה,  כך היא אומרת,  לא כדי לשוב ולהתגורר אתו\r\n(\"אי-אפשר לחיות אתך\").  אלא כדי לעשות שלום (\"אינני\r\nאוהבת רגשי איבה.  זה מדכא אותי\").  שלום שגורר תחילה\r\nהתעלסות אתו, ואחר-כך, במיטה, הטפה בעניין מה שכתב\r\nעליה ביומנו.  היא מדברת ומדברת,  והם לא נרדמים עד\r\nשעה שתיים בלילה.\r\nהוא מתעורר מאוחר,  מאוחר מכדי להגיע להרצאה של\r\nשעה שמונה.  אין זו ההרצאה הראשונה שהוא מפסיד מאז\r\nנכנסה ג'קלין לחייו.  הוא מפגר בלימודיו ואינו יודע איך\r\nישלים את החסר.  בשתי שנותיו הראשונות באוניברסיטה\r\nהיה אחד הכוכבים בכיתתו.  הכול היה לו קל,  הקדים תמיד\r\nבצעד אחד את המרצה.  אבל לאחרונה כמו ירד ערפל על\r\nמוחו.\r\nהמתימטיקה שהם לומדים נעשתה מודרנית ומופשטת\r\nיותר,  והוא החל לבוסס.  הוא עדיין יכול לעקוב,  שורה-\r\nשורה,  אחר המוצג על הלוח,  אבל על-פי רוב אינו מבין\r\nאת עיקר ההוכחה.  יש לו התקפי בהלה בכיתה והוא\r\nמתאמץ בכל כוחו להסתירם.\r\nמוזר,  אבל הוא,  דומה,  היחיד הלוקה בהם. אפילו\r\nהאטומים שבין חבריו הסטודנטים אינם מתקשים יותר מן\r\nהרגיל.  ציוניו שלו יורדים מדי חודש,  ואילו שלהם נשארים\r\nבעינם.  אשר לכוכבים,  הכוכבים האמיתיים,  הם פשוט\r\nהשאירו אותו מתלבט מאחוריהם.\r\nמעודו לא היה צריך לגייס את מלוא כוחותיו.  פחות\r\nממיטבו היה בו די תמיד.  עכשיו הוא נלחם על חייו.  אם\r\nלא ישקיע עצמו כל-כולו בעבודתו,  יטבע.\r\nועם זאת עוברים עליו ימים תמימים באפיסת כוחות\r\nאפורה.  הוא מקלל את עצמו על שהניח לעצמו לשוב\r\nולהישאב אל פרשת אהבים העולה לו ביוקר כה רב.  אם זה\r\nמה שהחזקת פילגש כרוכה בו,  איך פיקאסו והאחרים\r\nעומדים בזה? אין לו פשוט המרץ לרוץ מהרצאה להרצאה,\r\nממשרה למשרה,  ואחר-כך,  בסוף היום,  להקדיש תשומת-\r\nלב לאישה הנעה בין איפוריה לפרקי קדרות שחורה\r\nמשחור,  שבהם היא מתרוצצת אנה ואנה והוגה בכל\r\nהתרעומות שצברה בימי חייה.\r\nאף-על-פי שאינה גרה עוד אתו רשמית,  נוטלת ג'קלין\r\nחירות לעצמה להופיע אצלו בכל שעה משעות היום או\r\nהלילה.  יש שהיא באה לגנותו על איזו מילה שפלט,\r\nשמשמעותה הסמויה התבהרה לה רק עכשיו,  ויש שהיא\r\nסתם מדוכדכת וזקוקה לעידוד.  הרע מכולם הוא היום\r\nשלאחר התֶרפיה - היא באה לחזור,  שוב ושוב,  על מה\r\nשקרה בחדרו של התרפיסט,  לנבור במשמעויותיה של\r\nהקלה שבתנועותיו.  היא נאנחת ובוכה,  לוגמת יין,  כוס\r\nאחר כוס,  ובאמצע המשגל מתאבנת.\r\n\"גם אתה בעצמך צריך תרפיה,\" היא אומרת לו ונושפת\r\nעשן.\r\n\"אחשוב על זה,\" הוא עונה.  עכשיו הוא כבר חכם דיו\r\nשלא לחלוק עליה.\r\nלאמִתו של דבר אף אינו חולם להתחיל בתרפיה.  מטרת\r\nהתרפיה היא לעשות אותך מאושר.  ומה הטעם בזה?\r\nאנשים מאושרים הם לא מעניינים.  מוטב לשאת בנטל\r\nהאומללות ולנסות להופכה למשהו ראוי: לשירה או\r\nלמוסיקה או לציור - זו דעתו.\r\nואף-על-פי-כן הוא מקשיב לג'קלין באורך-רוח ככל\r\nשהוא יכול.  הוא הגבר,  היא האישה; הוא קיבל ממנה הנאה\r\nועכשיו עליו לשלם את המחיר - זו,  כנראה,  דרכן של\r\nפרשות אהבים.\r\nלפי סיפור קורותיה,  המסופר לילה-לילה,  בגרסאות\r\nחופפות וסותרות,  באוזניו טמוּמות השינה,  נגזל ממנה\r\nהאני האמיתי שלה בידי רודף,  שלפעמים הוא אִמה\r\nהעריצה,  לפעמים אביה שברח מן הבית,  לפעמים אחד\r\nממאהביה הסדיסטיים ולפעמים תרפיסט שטני.  מה שהוא\r\nמחבק בזרועותיו,  כך היא אומרת לו,  אינו אלא הקליפה\r\nשל האני האמיתי שלה; היא תשיב לה את הכוח לאהוב רק\r\nכאשר תשיב לה את האני שלה.\r\nהוא מקשיב אבל אינו מאמין.  אם יש לו לתרפיסט שלה\r\nמזימות לגביה,  כך הוא אומר בלבו,  מדוע היא לא חדלה\r\nללכת אליו? אם אחותה מזלזלת בה,  מדוע,  פשוט,  לא\r\nתחדל להיפגש אִתה? אשר לו,  נדמה לו שג'קלין החלה\r\nלהתייחס אליו כאל איש-סוד יותר ממאהב,  וזה משום\r\nשאינו מאהב טוב דיו,  לא לוהט דיו,  לא יִצרי.  נדמה לו\r\nשאילו היה מאהב טוב יותר,  היתה מוצאת עד מהרה את\r\nהאני הנעדר שלה ואת התאווה שלה.\r\nמדוע הוא פותח שוב ושוב את דלתו כשהיא דופקת\r\nעליה? האם משום שכך נוהגים אמנים - נשארים ערים\r\nכל הלילה.  מסבכים את חייהם - או משום שלמרות הכול\r\nמבלבלת את חושיו האישה הזאת.  החלקלקה והיפה\r\nבעליל, שאינה מתביישת להסתובב בדירה ערומה לעיניו?\r\nמדוע חופשית היא כל-כך בנוכחותו? האם זה כדי\r\nללעוג לו (כי היא חשה שעיניו נעוצות בה - זאת הוא\r\nיודע).  או שכל האחיות נוהגות כך ביחידות - משילות\r\nאת בגדיהן,  מתגרדות, מדברות בנעימה מעשית על\r\nיציאות,  מספרות אותן בדיחות גסות שמספרים גברים\r\nבברים? אבל אם אמנם השתחררה ג'קלין מכל העכבות,\r\nמדוע מעשה האהבה שלה פזור-דעת,  כלאחר-יד,  מאכזב\r\nכל-כך?\r\nלא רעיונו שלו היה להתחיל את פרשת האהבים,  גם לא\r\nלהמשיך אותה.  אבל עכשיו,  כשהוא בתוכה,  אין לו המרץ\r\nלהיחלץ ממנה.  פטליזם השתלט עליו.  אם החיים עם\r\nג'קלין הם מין מחלה,  נניח למחלה להשלים את מהלכה.\r\nהוא ופול ג'נטלמנים דיָם שלא להחליף רשמים על\r\nפילגשיהם.  ואף-על-פי-כן הוא חושד שג'קלין לוריֶר\r\nמדברת עליו עם אחותה,  ואחותה מדווחת לפול.  מביך\r\nאותו החשש שפול יודע מה קורה בחייו הפרטיים.  הוא\r\nבטוח שמבין שניהם פול הוא המיטיב יותר לטפל בנשים.\r\nערב אחד,  כשג'קלין עובדת במשמרת הלילה בבית-\r\nהמרפא,  הוא סר אל פול ומוצא אותו מתכונן לבקר בבית\r\nאמו בס\"ט ג'יימס ולבלות שם את סוף השבוע.  מדוע לא\r\nיבוא גם הוא,  מציע פול,  לפחות לשבת?\r\nהם מאחרים את הרכבת האחרונה ברגע קט.  אם בכל-\r\nזאת ירצו להגיע לס\"ט ג'יימס,  יהיה עליהם לעשות את\r\nשמונה-עשר הקילומטרים ברגל.  הערב ערב יפה.  אם כן,\r\nלמה לא?\r\nפול נושא את תרמיל-הגב שלו ואת כינורו.  הוא מביא\r\nאתו את הכינור,  כך הוא אומר,  מפני שקל יותר להתאמן\r\nבס\"ט ג'יימס,  שהשכנים שם לא קרובים כל-כך.\r\nפול למד נגינה בכינור מילדותו,  אבל לא התקדם הרבה.\r\nנראה שדי לו בנגינת אותם הג'יגים והמינוּאטים כמו לפני\r\nעשר שנים.  ואולם שאפתנותו כמוסיקאי גדולה הרבה\r\nיותר.  בדירתו עומד הפסנתר שקנתה אמו כשהחל,  והוא אז\r\nבן חמש-עשרה,  לדרוש שיעורים בפסנתר.  השיעורים לא\r\nעלו יפה,  קצר-רוח מדי היה לשיטתו האיטית,  המודרגת\r\nשל המורה שלו.  ואף-על-פי-כן הוא תקיף בדעתו,  שיום\r\nיבוא והוא ינגן,  רע ככל שינגן,  את אופ' 111 של בטהובן,\r\nואחר-כך את עיבודו של בּוּזוֹני לשאקון ברה מינור של\r\nבאך.  הוא יגיע למטרותיו אלה בלי העקיפה הרגילה דרך\r\nיצירות צֶ'רני ומוצרט,  אלא יתאמן בנגינת היצירות האלה,\r\nובהן בלבד,  בלי חשך.  תחילה ילמד את התווים בנגינה\r\nאיטית עד מאוד,  ואחר-כך יגביר יום-יום את הקצב,  במשך\r\nזמן רב ככל שיידרש.  זו שיטתו שלו ללימוד נגינה\r\nבפסנתר,  והוא שהמציאה.  וכל עוד ימשיך בזה,  בלא\r\nהיסוס,  אין הוא רואה כל סיבה שלא יצליח.\r\nואולם מה שמתגלה לו הוא שכשהוא מנסה להתקדם\r\nמאיטי מאוד-מאוד לאיטי מאוד בלבד,  פרקי כפות ידיו\r\nנעשים מתוחים ונכלאים,  פרקי אצבעותיו נעשים נוקשים,\r\nוכעבור שעה קלה אינו יכול לנגן כלל.  ואז הוא נתקף חמת\r\nזעם,  הולם בקלידים באגרופיו ויוצא נסער ונואש.\r\nהשעה כבר אחרי חצות והוא ופול לא הגיעו אלא עד\r\nויינברג.  התעבורה התמעטה,  הכביש הראשי שומם,  חוץ\r\nמאטאטא רחובות אחד המסיע את מטאטאו.\r\nבדיפּ ריוֶר עובר אותם חלבן בקרוניתו הרתומה לסוס.\r\nהם עומדים וצופים בו בשעה שהוא עוצר את סוסו,  מקפץ\r\nבמעלה שביל בגינה,  מניח שני בקבוקים מלאים,  לוקח את\r\nהריקים,  מנער מתוכם את המטבעות,  ושב מקפץ אל\r\nקרוניתו.\r\n\"תמכור לנו חצי ליטר?\" אומר פול ומושיט ארבעה\r\nפֶּנס. והחלבן צופה בהם, מחייך, שעה שהם שותים. הוא\r\nצעיר ויפה מראה ושופע מרץ.  אפילו הסוס הלבן הגדול,\r\nשפרסותיו שעירות,  נראה שלא אִכפת לו להיות ער באמצע\r\nהלילה.\r\nהוא מלא פליאה.  כל המעשים שאינו יודע עליהם ולא\r\nכלום הנעשים בשעה שבני-האדם ישנים: הרחובות\r\nמטואטאים, החלב מובא אל פתחי הבתים! אבל דבר אחד\r\nאינו מבין. מדוע אין החלב נגנב? מדוע אין גנבים\r\nההולכים בעקבות החלבן ומסלקים כל בקבוק שהוא\r\nמשאיר? בארץ שהרכוש בה הוא פשע והכול אפשר לגנוב,\r\nמה מוציא את החלב מן הכלל? העובדה שגנבתו קלה מדי?\r\nהאם יש כללי התנהגות אפילו בקרב הגנבים? או שהגנבים\r\nמרחמים על החלבנים,  שרובם צעירים ושחורים וחסרי\r\nאונים?\r\nרוצה היה להאמין שזה ההסבר. רוצה היה להאמין שיש\r\nבאוויר די חמלה כלפי השחורים וגורלם, די רצון לנהוג\r\nעמם בכבוד,  לפצותם על אכזריות החוקים. אבל הוא יודע\r\nשלא כך הדבר. בין השחור ללבן פעורה תהום. עמוק יותר\r\nמחמלה,  עמוק יותר מיחס של כבוד,  אפילו עמוק יותר\r\nמרצון טוב,  מקננת ההכרה בשני הצדדים,  שבני-אדם כמו\r\nפול וכמוהו,  עם פסנתריהם וכינורותיהם,  הם כאן,  על\r\nהאדמה הזאת,  אדמת דרום-אפריקה,  בתואנה שאין רופפת\r\nממנה. החלבן הזה ממש,  שלפני שנה ודאי לא היה אלא\r\nנער רועה בקר בעמקי טראנְסקַיי,  ודאי יודע זאת. הוא,\r\nבעצם,  חש שמהאפריקנים בכלל,  ואפילו מן הצבעוניים\r\nשביניהם,  עולה איזה רוך מוזר ומשועשע: תחושה שהוא\r\nודאי מין פתי תמים,  הזקוק להגנה,  אם הוא מדמה בנפשו\r\nשיוכל להסתדר על סמך מבטים כנים ויחסים מכובדים,\r\nכשהקרקע שמתחת לרגליו ספוגה דם ותהום היסטוריית\r\nהנחשלות העצומה הומה מזעקות זעם.  וכי למה,  אם לא\r\nמשום כך,  היה הצעיר הזה,  כשהמשבים הראשונים של רוח\r\nהיום סורקים את רעמת סוסו,  מחייך חיוך עדין כל-כך\r\nבצפותו בשניהם שותים את החלב שנתן להם?\r\nאל הבית בס\"ט ג'יימס הם מגיעים עם עלות השחר.\r\nהוא נרדם מיד על הספה וישן עד הצהריים,  ואז אמו של\r\nפול מעירה אותם ומגישה את ארוחת הבוקר על מרפסת\r\nשיזוף הנשקפת אל מלוא היקפו של פוֹלְס בֵּיי.\r\nבין פול לאמו שוטפת שיחה,  שהוא משותף בה בלי\r\nקושי.  אמו צלמת ויש לה סטודיו משלה.  היא אישה קטנה,\r\nלבושה יפה,  קולה הקול הצרוד של מעשנים,  וכולה חסרת\r\nמנוחה.  לאחר שאכלו,  היא מתנצלת ועוזבת אותם - יש\r\nלה עבודה לעשותה,  היא אומרת.\r\nהוא ופול יורדים אל החוף,  שוחים,  חוזרים,  משחקים\r\nבשחמט.  ואז הוא חוזר ברכבת הביתה.  זו לו הפעם\r\nהראשונה שראה איך חי פול בביתו,  והוא מלא קנאה.\r\nמדוע לא יכולים להיות גם לו יחסים נורמליים נעימים עם\r\nאמו? הלוואי היתה אמו כאמו של פול,  הלוואי היו לה\r\nחיים משלה מחוץ לחוג משפחתם הצר.\r\nכדי להיחלץ מן המועקה של המשפחה עזב את הבית.\r\nעכשיו רואה הוא את הוריו רק לעתים נדירות.  אף-על-פי\r\nשהם גרים במרחק הליכה קצרה,  אין הוא בא לבקרם.\r\nמעולם לא הביא את פול להיפגש אתם,  או שום חבר אחר\r\nשלו,  ואת ג'קלין ודאי שלא.  עכשיו שהוא מפרנס את\r\nעצמו,  הוא מנצל את עצמאותו כדי להוציא את הוריו\r\nמחייו. הוא יודע שצינתו מצערת את אמו,  הצינה שהגיב\r\nבה על אהבתה כל חייו.  כל חייו ביקשה לפנק אותו,  וכל\r\nחייו התמרד.  אף-על-פי שהוא טוען כך בתוקף,  אין היא\r\nמאמינה שיש לו די כסף למחייתו.  בכל פעם שהם נפגשים\r\nהיא מנסה לשלשל כסף לכיסו,  שטר של לירה או שתי\r\nלירות.  \"רק משהו קטן,\" היא מכנה את זה.  אם רק יינתן\r\nלה בדל הזדמנות,  תתפור לו וילונות לדירתו,  תיקח את\r\nכבסיו ותכבסם.  הוא חייב להקשות את לבו כלפיה.  לא זה\r\nהזמן לחדול לעמוד על המשמר.\r\nשלוש\r\nהוא קורא את \"מכתבי עזרא פאונד\".  עזרא פאונד פוטר\r\nממשרתו ב\"וובש קולג' \" שבמדינת אינדיאנה משום\r\nשאירח אישה בחדריו.  ופאונד,  שצרות-מוחין קרתנית\r\nכזאת הרתיחה אותו,  עזב את אמריקה.  בלונדון הכיר את\r\nדורותי שייקספיר היפהפייה,  נשא אותה לאישה ובא לגור\r\nבאיטליה.  לאחר מלחמת-העולם השנייה הואשם בתמיכה\r\nבפשיסטים ובסיוע להם.  כדי להתחמק מעונש מוות טען\r\nלאי-שפיות ונכלא במוסד לחולי נפש.\r\nועכשיו,  בשנת 1959,  לאחר ששוחרר,  פאונד שוב\r\nבאיטליה,  עדיין עוסק במפעל חייו,  ה\"קאנטוֹס\".  כל\r\nה\"קאנטוס\" שיצאו לאור עד כה מצויים בספרייה של\r\n\"אוניברסיטת קייפטאון\" במהדורות של \"הוצאת פֵייבֶּר\",\r\nובהן תהלוכת טורי השיר באות דפוס אלגנטית מפוסקים\r\nשוב ושוב,  כבצלילי גונג,  בסימניות סיניות ענקיות.\r\nה\"קאנטוס\" כובשים את לבו; הוא קורא אותם חזור וקרוא\r\n(מדלג ברגשי אשמה על הקטעים המשעממים על וַן בּירן\r\n[\r\nMartin Van Buren\r\n, 1862-1782, מדינאי אמריקאי;\r\nמייסד המפלגה הדמוקרטית, ונשיא מטעמה בתקופת\r\nהמשבר הכלכלי הראשון, שנגרם בעיקר בגלל ספסרות\r\nבקרקעות במערב המדינה) ובני משפחת מַלַטֶסטָה\r\n[משפחה שמשלה ברימיני שבאיטליה, בהפסקות,\r\nמן המאה השלוש-עשרה עד המאה החמש-עשרה]),\r\nאליוט כינה ברוחב לב את פאונד\r\nil miglior fabbro\r\n,\r\nהמעולה באומנים.  והוא,  הגם שהוא מתפעל מיצירות\r\nאליוט עצמו,  סבור שהוא צודק.\r\nעזרא פאונד נרדף רוב שנות חייו: הוגלה,  אחר-כך\r\nנכלא,  אחר-כך גורש ממולדתו בפעם השנייה.  ואולם,\r\nאף-על-פי שנתווה כמטורף,  הוכיח שהוא משורר גדול,\r\nאולי גדול כווֹלט ויטמן. נשמע לדיימון שלו, הקריב פאונד\r\nאת חייו למען אמנותו.  וכן עשה גם אליוט,  הגם שלייסוריו\r\nשלו היה אופי אישי יותר.  אליוט ופאונד חיו חיי צער\r\nולעתים גם חיי חרפה.  הוא מוצא בזה לקח לעצמו,  שננעץ\r\nבו מכל עמוד של שירתם - שירתו של אליוט שנפגש\r\nאִתה פגישה ראשונה מסעירה כשעדיין למד בבית-הספר,\r\nועכשיו שירתו של פאונד.  כפאונד וכאליוט עליו להיות\r\nמוכן לשאת את כל מה שמינו לו החיים,  גם אם פירוש\r\nהדבר גלוּת,  עבודה צנועה וגנאי.  ואם ייכשל במבחן\r\nהעליון של האמנות,  אם יתברר שאחרי ככלות הכול לא\r\nניחן בכשרון,  חייב הוא להיות מוכן לשאת גם זאת; את\r\nגזר-הדין שאין עליו עוררין של ההיסטוריה,  את הגורל\r\nשנדון להיות,  למרות כל הסבל שלו עכשיו ולהבא,  זוטר.\r\nרבים מזומנים,  מעטים נבחרים.  לכל משורר דגול עננה של\r\nמשוררים זוטרים,  כעננת יבחושים המזמזמים סביב אריה.\r\nבהתלהבותו לפאונד שותף לו רק אחד מידידיו -\r\nנוֹרבֶּרט.  נורברט נולד בצ'כוסלובקיה,  בא לדרום-אפריקה\r\nאחרי המלחמה,  ומדבר אנגלית בשפתוּת גרמני קל.  הוא\r\nלומד להיות מהנדס,  כאביו.  הוא מתלבש באלגנטיות\r\nאירופית ומחזר חיזור מכובד לעילא אחר צעירה יפהפייה\r\nממשפחה טובה,  ועמה יוצא לטייל פעם אחת בשבוע.  הוא\r\nונורברט נפגשים בבית-תה על מדרון הר ואז מעירים\r\nהערות זה על שיריו החדשים של זה וקוראים זה לזה בקול\r\nקטעים שמצאו חן בעיניהם משל פאונד.\r\nמעניינת בעיניו העובדה,  שנורברט,  מהנדס לעתיד,\r\nוהוא,  מתימטיקאי לעתיד,  הם חסידיו של עזרא פאונד,\r\nואילו יתר המשוררים הסטודנטים שהוא מכיר,  אלה\r\nשלומדים ספרות ומוציאים את כתב-העת הספרותי של\r\nהאוניברסיטה,  נוהים אחרי ג'רארד מנלי הוֹפּקינס.  גם הוא\r\nידע בבית-הספר תקופה קצרה של הערצת הופקינס,  שאז\r\nדחס המון מילים חד-הברתיות מוטעמות בשיריו ונמנע\r\nממילים שמקורן הלשונות הרומניות.  אבל כעבור זמן איבד\r\nהופקינס את חִנו בעיניו,  ממש כשם שעכשיו הולך ומאבד\r\nאת חנו שייקספיר.  טוריו של הופקינס דחוסים יותר מדי\r\nבעיצורים,  ושל שייקספיר במטפורות.  הופקינס וגם\r\nשייקספיר מחשיבים יותר מדי מילים לא רגילות,  ובייחוד\r\nמילים אנגליות עתיקות.  אין הוא מבין מדוע צריכה\r\nהשירה לעלות לטונים דקלומיים,  מדוע לא תסתפק בגווניו\r\nשל קול הדיבור הרגיל - ובעצם,  מדוע צריכה היא להיות\r\nשונה כל-כך מן הפרוזה.\r\nהוא החל לבכר את פּוֹפ על שייקספיר ואת סוויפט על\r\nפופ.  למרות הדיוק האכזרי של ניסוחיו,  הנראה לו,  עדיין\r\nשרוי פופ,  לדעתו,  יותר מדי בחוגי השמלניות והפֵּאות\r\nהנוכריות,  בה-בשעה שסוויפט נשאר איש פרא,  מתבודד.\r\nגם צ'וֹסֶר חביב עליו.  ימי-הביניים משעממים,  אחוזי\r\nשיגעון של פרישות,  מוצפים אנשי דת; משוררי ימי-\r\nהביניים רובם חיישנים,  רצים כל הזמן אל האבות\r\nהלטיניים לבקש הדרכה.  אבל צ'וסר שומר על מרחק\r\nאירוני נאה מן הרשויות שמעליו.  והוא,  שלא כשייקספיר,\r\nאינו מתקצף על דברים ומתחיל להתלהם.\r\nאשר ליתר המשוררים האנגלים, פאונד לימד אותו\r\nלגלות בחוש הריח את הרגש הקל שהרומנטיקנים\r\nוהוויקטוריאנים מתפלשים בו,  שלא לדבר על חרזנותם\r\nהרשלנית.  פאונד ואליוט משתדלים לשוב ולהפיח חיוּת\r\nבשירה האנגלית-האמריקנית בהחזירם לה את חוּמרתה של\r\nהשירה הצרפתית.  הוא מסכים אִתם הסכמה מלאה.  איך\r\nיכול היה קודם להתלהב מקיטס עד כדי כתיבת סונטות\r\nקיטסיות אין הוא יכול להבין.  קיטס הוא כמו אבטיח -\r\nרך ומתוק ואדום,  בה-בשעה ששירה צריכה להיות קשה\r\nובהירה כלהבה.  קריאת חצי תריסר דפים של קיטס כמוה\r\nכהיענות לפיתוי.\r\nדבקותו בפאונד היתה יכולה להיות בטוחה יותר אילו\r\nידע באמת צרפתית. אבל כל ניסיונותיו ללמוד אותה\r\nעולים בתוהו.  אין לו חוש לשפה הזאת,  שמילותיה\r\nנפתחות בעוז ונעלמות במלמול.  לכן חייב הוא לבטוח\r\nבעדותם של פאונד ואליוט כשהם אומרים שבודלֵר\r\nונֶרוואל (\r\nGerard de Nerval\r\n, 1855-1808, משורר וסופר\r\nצרפתי מחלוצי הסוריאליזם והסימבוליזם),  קוֹרבּיֶר\r\nולאפוֹרגב (\r\nJules Laforgue\r\n, 1887-1860, משורר צרפתי,\r\nמראשי האסכולה הסימבוליסטית) מצביעים על הדרך\r\nשהוא חייב ללכת בה.\r\nתוכניתו,  כשנרשם לאוניברסיטה,  היתה להסמיך עצמו\r\nכמתימטיקאי ואחר-כך לצאת לחוץ-לארץ ולהקדיש עצמו\r\nלאמנות.  עד כאן הגיעה תוכניתו,  היתה צריכה להגיע,  ועד\r\nעכשיו לא סטה ממנה.  ובחוץ-לארץ,  בשעה שישכלל את\r\nמיומנותו כמשורר,  יעשה לפרנסתו משהו צנוע ומכובד.\r\nומאחר שנגזר על אמנים גדולים להישאר לא-מוכרים\r\nזמן-מה,  הוא מדמה לו שיעביר את שנות המבחן שלו\r\nכפקיד המסכם בענווה טורי מספרים באיזה חדר אחורי.\r\nודאי שלא יהיה בוהמיין,  כלומר,  שיכור וטפיל ונווד.\r\nמה שמושך אותו במתימטיקה,  לבד מן הסימנים\r\nהמסתוריים שהיא משתמשת בהם,  הוא הטוהר שלה.  אילו\r\nהיתה באוניברסיטה פקולטה ל\"מחשבה טהורה\",  ודאי היה\r\nנרשם גם אליה; אבל המתימטיקה הטהורה נראית כגישה\r\nהיותר קרובה אל עולם הצורות שמציעה האקדמיה.\r\nואולם מכשול אחד יש למילוי תוכנית הלימודים שקבע\r\nלו; לפי התקנות אינך יכול ללמוד מתימטיקה טהורה\r\nבלבד.  רוב הסטודנטים בכיתתו לומדים מתימטיקה טהורה,\r\nמתימטיקה שימושית ופיסיקה במעורב.  זה כיווּן שאינו\r\nרואה עצמו מסוגל ללכת בו.  אף-על-פי שבילדותו\r\nהתעניין לסירוגין בטילים ובביקוע גרעיני,  אין לו חוש אל\r\nמה שקרוי עולם המציאות,  אינו מבין מדוע הדברים\r\nבתחום הפיסיקה הם כמו שהם.  מדוע,  למשל,  כדור מקפץ\r\nחדל לבסוף לקפץ? חבריו ללימודים אינם מתקשים בבעיה\r\nזו - מפני שמקדם הגמישות שלו הוא פחות מאחד,  כך\r\nהם אומרים.  אבל מדוע זה צריך להיות כך,  הוא שואל,\r\nמדוע לא יכול המקדם להיות בדיוק אחד או יותר מאחד?\r\nהם מושכים בכתפיהם.  אנחנו חיים בעולם המציאות,  כך\r\nהם אומרים,  ובעולם המציאות מקדם הגמישות הוא תמיד\r\nפחות מאחד.  התשובה אינה נשמעת לו כתשובה.\r\nמאחר שהיה נראה כחסר אהדה לעולם המציאות,  הוא\r\nמתרחק מן המדעים וממלא את המרווחים בתוכנית\r\nהלימודים שלו בקורסים באנגלית,  בפילוסופיה ובלימודים\r\nקלסיים.  רוצה היה להיחשב תלמיד מתימטיקה שמשתתף\r\nבמקרה בכמה קורסי אמנות; אבל בין תלמידי המדעים הוא\r\nנחשב,  להוותו,  כזר, כדילטנט,  המופיע להרצאות\r\nבמתימטיקה ואחר-כך נעלם השד-יודע-לאן.\r\nמאחר שהוא עומד להיעשות מתימטיקאי,  הוא חייב\r\nלהקדיש את מרבית זמנו למתימטיקה.  אבל המתימטיקה\r\nקלה ואילו הלטינית לא.  בלטינית הוא חלש יותר מבכל\r\nהמקצועות.  שנות התרגול בבית-הספר הקתולי שלמד בו\r\nהשרישו בו את ההיגיון שבתחביר הלטיני; הוא יכול\r\nלכתוב פרוזה קיקרואית נכונה, אף כי מתנהלת בכבדות.\r\nאבל וירגיליוס והורטיוס, בסדר המילים המקרי ובאוצר\r\nהמילים המאוס שלהם,  עדיין מבלבלים אותו.\r\nהוא מוצב לקבוצת לימוד לטינית,  שמרבית הסטודנטים\r\nבה לומדים גם יוונית.  ידיעת היוונית מקִלה עליהם את\r\nלימוד הלטינית; והוא חייב להתאמץ שלא לפגר,  שלא\r\nלהיראות שוטה בעיניהם.  חבל לו שלא למד בבית-ספר\r\nשמלמדים בו יוונית.\r\nאחד מסודות המשיכה של המתימטיקה הוא השימוש\r\nשמשתמשים בה באלף-בית היווני.  ואף-על-פי שאין הוא\r\nיודע מילים יווניות,  חוץ מ\"היבּריס\" ו\"ארֶטֶה\"\r\nו\"אֶלֵיתֶריה\",  הוא מבלה שעות בשיפור כתב-ידו ביוונית,\r\nלוחץ במשיכות העט כלפי מטה כדי לשוות לאותיות\r\nמראה של אותיות-דפוס \"בּוֹדוֹני\".\r\nהיוונית והמתימטיקה הטהורה הן בעיניו הנאצלים\r\nבמקצועות שאפשר ללמוד באוניברסיטה.  מרחוק הוא\r\nסוף עמוד 30",
    "Author": "ג'. מ. קוטזי",
    "Language": "אנגלית"
}