{
    "Article-name": "גלגול בפארק אווניו",
    "Article-text": "\r\nFOR THE RELIEF OF UNBEARABLE URGES, Nathan Englander\r\nהאיש העשרים ושבעה\r\nהפקודות יצאו מבית הכפר של סטאלין בקוּנצֵבוֹ.\r\nהוא מסר אותן לסוכן הממונה באותה אדישות שבה הורה\r\nלהוציא להורג קוּלאקים,  או אנשי כמורה,  או את נשותיהם\r\nהחצופות של ידידים טובים מאוד.  על כל הנאשמים\r\nלהיעצר באותו יום,  להגיע לשערי בית-הכלא באותו רגע,\r\nואז - כשכולם כאחד משתנקים ונשימתם האחרונה\r\nנעתקת - להישלח לאבדון בטרטור של מטח יריות אחד.\r\nלא היה פה עניין של שנאה,  רק של נאמנות.  שכן\r\nסטאלין ידע שאמונים אפשר לשמור רק לאומה אחת.  מה\r\nשלא היטיב סטאלין לדעת,  לעומת זאת,  היו שמות\r\nהסופרים שברשימתו.  כשהניחו לפניו את פקודת המעצר\r\nבבוקר המחרת חתם עליה לאלתר,  הגם שעכשיו מנתה\r\nעשרים ושבעה ואתמול רק עשרים ושישה שמות.\r\nלא חשוב,  אולי חוץ מאשר לאיש העשרים ושבעה.\r\nהפקודות לא הותירו מקום רב לשינויים,  ושום מקום\r\nלעיכובים.  היה עליהן להתבצע בחשאי וגם - ונקודה זו\r\nבלבד הודגשה במשנה תוקף - בעת ובעונה אחת.  אבל\r\nאיך יוכלו הסוכנים להביא את האנשים ממוסקווה ומגורקי,\r\nמסמולנסק ומפֶּנזָה,  משוּיָה ומפודולסק,  לבית-הכלא שליד\r\nהכפר\r\nX\r\nבדיוק באותו הזמן?\r\nהסוכן הממונה חש כי כוחו במנהיגותו ואת תפקיד\r\nהאסטרטג העביר אל בטנת כובעו.  הוא גזר את הרשימה\r\nלרצועות ופיזר אותן בתוך המגבעת שאך זה עוצבה על\r\nהאימום,  ואחר-כך ערבב אותן בזהירות על מנת שלא\r\nלפגום בצורתה.  מרבית הסופרים הללו נמצאו במוסקווה.\r\nהקומץ שישבו בכפרי הולדתם, נפשו במעיינות מרפא או\r\nהסתגרו באיזו בקתה בניסיון להשלים יצירה רבת השפעה,\r\nיוכו מן הסתם מכות נמרצות כשיופיע בפתחם צמד סוכנים\r\nנרגזים בשל הנסיעה המייגעת.\r\nמשנפל הפור,  קיבלו הסוכנים שמשכו שם שפירושו\r\nמסע ארוך ברוח טובה את העקיצות וההקנטות של\r\nחבריהם,  לרובם נכונה משימה קלה,  שאין בה טרדה קשה\r\nיותר מזירוז איזה סרבן זקן לתוך מכונית,  או קימוט חולצה\r\nבעקבות סצנה כפרית של גרירת רגליים ומשיכה בשיער,\r\nשאין מניעה שתהיה אלימה ככל הנדרש מול עדת כפריים\r\nנבערים.\r\nאבל היו גם מי שנכונו להם קשיים.  למשל,  שני\r\nהסוכנים שהוקצו לוואסילי קוֹרינסקי,  שהבין שאין מנוס\r\nוהתכוון לצאת מחדר השינה שלו בשקט,  אלא שאשתו\r\nפאולינה חבטה בשוטר הנמוך מן השניים באגרטל נחושת\r\nאוריינטלי. התפתחה התכתשות,  פאולינה הוכרעה,  השוטר\r\nהנמוך פונה ללא הכרה,  ושעה יקרה מלוח הזמנים\r\nהמתוכנן ירדה לטמיון.\r\nהיה גם הצמד שהוקצה למוישה בְּרֶצקי,  חובב נלהב של\r\nוודקה ושל ארץ מוצאה.  איש לא היה מזהה בו את אחד\r\nהמשוררים היידים הרגישים ביותר מאז ומעולם.  הוא היה\r\nמגודל ומרושל,  והסריח כמו סוס.  פעם בשנה,  בעשרת ימי\r\nתשובה,  היה ברצקי נותן את דעתו על דרכיו הנלוזות\r\nומתפכח לכבוד יום הכיפורים.  אחרי הצום היה תופס עט\r\nומחברת וכותב בשצף במשך שבועות במטבחה המחניק\r\nשל אחותו - כשהטלית עודנה מכסה את ראשו המתפקע.\r\nלכבוד סיום היצירה היה מרים כוסית גדושה וודקה,  ואז\r\nהיה צימאונו של ברצקי מתחיל להשתולל וכך היה ממשיך\r\nשנה נוספת.  בעלה של אחותו כבר היה שם קץ לשגרה\r\nהשנתית הזאת אלמלא הרובלים שקיבל בעבור הדפים\r\nהמיוזעים שהפקיר ברצקי בביתו.\r\nכל הלילה חיפשו שני הסוכנים את ברצקי.  הם איתרו\r\nאותו באחד מבתי-הבושת הלא קיימים,  ושאילו היו קיימים\r\nודאי שסוכני הממשלה אינם מבקרים בהם.  מכל-מקום,  הם\r\nהצליחו להתגנב אל תוך החדר בלי לעורר תשומת לב.\r\nברצקי שכב מעולף על בטנו כשמתחת לכל אחת\r\nמזרועותיו נעוצה יצאנית מחויכת.  התהליך הממושך של\r\nחילוץ הזונות,  הקמתו של ברצקי על רגליו והוצאתו\r\nלמסדרון הביא את הצעיר מן השניים לידי דמעות.\r\nהסוכן הבכיר השאיר את שותפו אחראי לגופה בשעה\r\nשהלך לפטפט עם מנהלת הבית.  הוא הציג את עצמו\r\nבפניה פעמים אחדות כאילו לא נפגשו מעולם,  הסביר לה\r\nאת מצבו הקשה וגייס לעזרה תריסר נשים.\r\nשתים-עשרה מבנות הבית החסונות ביותר - בשלל\r\nגלימות ורודות ואדומות,  אנפילאות מצועצעות ובהונות\r\nמצובעות - נשאו את הדוב הענק למכונית המחכה כשהן\r\nשואגות מצחוק. אין ספק שברצקי היה נהנה מן המחזה\r\nהזה לאין שיעור לו היה בהכרה.\r\nהפשוטה בין החטיפות הלא פשוטות היתה זו של י.\r\nצונזר,  הקשיש שבחבורה ואחד מיעדי ההתקפות\r\nהמילוליות החריפות הראשונות על הקוסמופוליטים כבר\r\nבשנת 49'.  בגיליון ה- 19 בפברואר של \"ליטֶרטורנאיה\r\nגאזֶטה\" ביקרו אותו כסופר מיושן,  האשימו אותו באנטי\r\nסובייטיזם וגינו אותו על השימוש בפסבדונים במטרה\r\nלהסוות את שורשיו היהודיים.  באותו גיליון גם הדפיסו\r\nאת שמו האמיתי, מֶלמן, ובכך שללו ממנו את צנעת הפרט\r\nשממנה נהנה כל-כך עד אז.\r\nכעבור שלוש שנים באו לקחת אותו.  שני הסוכנים לא\r\nהתלהבו מהמשימה.  שניהם למדו ספרות בתיכון אצל אותו\r\nמורה יהודי,  שהעריצו על אף השתייכותו העדתית ושכפה\r\nעליהם אפילו לכתוב שיר או שניים.  שניהם היו בחורים\r\nהגונים למדי,  ולכידתו של זקן בן שמונים ואחת לא תאמה\r\nבדיוק את חזונם בדבר שירות המפלגה בחירוף נפש. הם\r\nפשוט מילאו הוראות,  אבל איפשהו מאחורי כל צידוקיהם\r\nקינן פחד עמוק מעונש.\r\nהשחר טרם עלה וצונזר כבר התלבש וישב לשתות ספל\r\nתה.  הסוכנים התחננו לפניו שיעמוד על רגליו.  אחד מהם\r\nניסה את השם צונזר והשני הפציר במלמן.  הוא סירב.\r\n\"אני לא אתנגד ולא אסייע.  האחריות במלואה חייבת\r\nלרבוץ על מצפונכם.\"\r\n\"קיבלנו הוראות,\" הם אמרו.\r\n\"לא אמרתי שלא קיבלתם הוראות.  אמרתי שעליכם\r\nלשאת באחריות.\"\r\nתחילה ניסו להרים אותו בזרועותיו,  אבל צונזר היה\r\nעדין מדי למהלך זה.  ואז תפס אחד מהם בקרסוליו בשעה\r\nשהשני לפת את חזהו.  ראשו של צונזר צנח לאחור.\r\nהסוכנים חששו להרוג אותו,  אפשרות שהוזהרו מפניה.  הם\r\nהניחו את צונזר על הרצפה והגדול מן השניים גרף אותו\r\nבזרועותיו,  ערסל את הזקן כמו ילד.\r\nצונזר ביקש רגע הפוגה כשחלפו על פני דיוקן אשתו\r\nהמנוחה.  הוא דימה למצוא בתצלום הישן מידה יתרה של\r\nמורת רוח,  כאילו יגאו בעוד רגע העיניים החומות ויזילו\r\nדמעה.  הוא דיבר בקול.  \"אין דבר,  קטיה.  חיי נסתיימו ביום\r\nמותך.  מאז הכול היה געגועים ותו לא.\" הסוכן היטיב את\r\nאחיזתו ברומנטיקן ויצא מהפתח.\r\nהחטיפה המסובכת היחידה מחוץ למוסקווה היא זו\r\nשנחשבה לקלה ביותר בין העשרים ושבע.  זו היתה\r\nהמשימה הפשוטה של העברת פנחס פֶּלוֹבִיץ ממקומו\r\nבפונדק שעל אם הדרך ל-\r\nX\r\nלבית-הכלא הסמוך.\r\nפנחס פלוביץ בנה לו עולם משלו ובו אל רחום וקהל\r\nמאמינים מגוון.  בעולמו זה בחן את האנשים בדילמות\r\nמוסריות ובטרגדיות - ולעתים בחן אותם דווקא באושר\r\nובמזל טוב.  את תלאותיו ומאורעותיו של אותו עולם תיעד\r\nבמחברותיו בצורת סיפורים ורומנים,  מסות,  פואמות,\r\nשירים,  מזמורים,  מעשיות,  בדיחות וכרוניקות נרחבות\r\nשהגיעו עד לתקופה שבה חי.\r\nהוריו מעולם לא ידעו איזה כינוי ראוי לבנם,  שאמנם\r\nכתב כל היום אבל לא פרסם,  שצחק ובכה בגלל הרומנים\r\nשלו אבל במגעיו עם עולם היומיום נהג היגיון נרגן.  רק\r\nדבר אחד ידעו: פנחס לעולם לא ייקח לידיו את ניהול\r\nהפונדק.\r\nכשקפצה עליהם הזִקנה לא היתה להם ברירה אלא\r\nלמכור את הפונדק במחיר זול עד גיחוך - בתנאי\r\nשהבעלים החדשים ישאירו לנער את חדרו ויאכילו אותו\r\nכשיהיה רעב.  גם כשעבר העסק לרשות המדינה,  עזבו את\r\nפנחס לנפשו בחדר החלומות שלו: \"למה לטרוח,  הוא לא\r\nמזיק,  הוא כמו קמע של מזל טוב לפונדק,  אף אחד לא\r\nיודע אפילו שהוא כאן,  אולי הוא כותב את תולדות\r\nהמקום וכולנו עוד נהיה מפורסמים.\" דווקא לא,  אבל מי\r\nיודע,  אולי עוד היה עושה זאת,  אלמלא נקלע שמו -\r\nשנישא על שפתיהם של עוברי אורח - לרשימתו של\r\nסטאלין.\r\nשני הסוכנים שהוקצו לפנחס הגיעו לפונדק בדְרוֹזְ'קי\r\nחבוטה והתחזו לבניהם של בעלי אחוזות שירדו מנכסיהם,\r\nהברקה שקיוו כי תשעשע את הממונים עליהם.  אחד מהם\r\nנשא אקדח לוּגֶר (מזכרת שהביא הביתה מהמלחמה) ולשני\r\nהיתה אַלה תחובה במגפו.  הם מצאו את הפרוזדור הצר ובו\r\nחדרו של פנחס והקישו קלות על הדלת.  \"לא רעב,\" היתה\r\nהתשובה.  הסוכן עם הלוגר בדק את הדלת בירכו; היא לא\r\nנעה.  \"נסה את הידית,\" אמר הקול.  הסוכן ניסה והדלת\r\nנפתחה.\r\n\"אתה בא אתנו,\" אמר זה שאַלה במגפו.\r\n\"בשום אופן לא,\" קבע פנחס כבדרך אגב.  הסוכן תהה\r\nאם ה\"אתה בא אתנו\" שלו נשמע תקיף באותה המידה.\r\n\"תשים את הספר על הערמה,  תנעל נעליים ובוא נזוז.\"\r\nהסוכן עם הלוגר דיבר לאט.  \"אתה עצור באשמת פעילות\r\nאנטי סובייטית.\"\r\nהאישום התמיה את פנחס.  הוא הרהר רגע והגיע\r\nלמסקנה שהיה מעורב רק בשערורייה מוסרית אחת,  אף\r\nשנראה לו קצת מוגזם שעליו להיכלא בגללה.\r\n\"טוב,  אתם יכולים לקחת אותן,  אבל הן לא באמת שלי.\r\nהן היו בתוך ספר של צונזר ששכח אחד האורחים ולא\r\nידעתי לאן להחזיר אותן.  מכל-מקום,  כבר למדתי אותן על\r\nבוריין.  אתם יכולים לקחת אותי.\" ואז הושיט לסוכנים\r\nחמש גלויות.  שלוש היו איורים סבוכים בעט ודיו של\r\nגיישה פשוקת רגליים בתנוחות שונות.  השתיים האחרות\r\nהיו זהות ונראתה בהן עלמה רוסייה חסונה על רקע טרופי\r\nמצויר,  לבושה חצאית פולינזית ומתאמצת לשווא לכסות\r\nאת שדיה.  פנחס החל לערום את מחברותיו בעוד הסוכנים\r\nמחלקים ביניהם את הגלויות.  הוא התעצב על שלא עמד\r\nבפיתוי.  טיוליו יחסרו לו,  וכמוהם השולחן שעל משטחו\r\nהמוכתם נהג לכתוב.\r\n\"מותר לי להביא את השולחן שלי?\"\r\nהסוכן עם הלוגר התחיל להתעצבן,  \"לא תצטרך כלום,\r\nרק תנעל נעליים.\"\r\n\"אני מעדיף את הספרים שלי על פני נעליים,\" אמר\r\nפנחס.  \"בקיץ אני מטייל לפעמים בלי נעליים,  אבל לעולם\r\nלא בלי איזה רומן.  אם תואילו לשבת עד שאסדר את\r\nרשימותי -\" ופנחס נפל ארצה ממהלומה של קת האקדח.\r\nהוא נישא מן הפונדק מגולגל בשמיכה ורגליו מבצבצות\r\nממנה,  יחפות.\r\nפנחס התעורר,  ראשו פועם מן החבטה ומכיסוי העיניים\r\nהמהודק יתר על המידה.  החמיר את המצב רעש הקרח\r\nהנשבר תחת גלגלי הדרוז'קי,  כפי שקורה בנתיב המקביל\r\nלנהר מערבית ל-\r\nX\r\n.  \"הגשר סגור בדרך הזאת,\" אמר להם.\r\n\"כדאי לכם לקצר דרך המקום של בּוּנָקוֹב לשעבר.  כולם\r\nעושים את זה בחורף.\"\r\nשוב נשלפה האַלה ממגפו של הסוכן ושוב נחבט פנחס\r\nבראשו.  המחשבה שאך יגיעו ליעדם וכבר יפלוט האסיר\r\nאת שם הכלא הסודי עוררה בהם חלחלה.  הם ניסו לבלבל\r\nאותו ופנו לדרך שניכר בה שאיננה בשימוש.  כעבור פחות\r\nמחצי קילומטר נשבר להם אופן ומכאן נאלצו לצעוד רגלי\r\nלחוות חזירים סמוכה.  הסוכן עם האקדח החרים עגלה\r\nרתומה לחמור והשאיר מאחוריו איכר זועם,  מקלל ובועט\r\nבדופן דיר החזירים שלו.\r\nכל השלושה הרגישו הקלה מסוימת עם הגעתם: פנחס\r\n- משום שהתחיל לקלוט שהעניין כרוך במשהו חמור\r\nיותר מעברתו הקלה,  והסוכנים - משום שעוד שלוש\r\nמכוניות הופיעו דקות אחדות בלבד לפניהם,  כולן באיחור\r\nבלתי נסלח.\r\nעד שהובאו המאחרים ליעדם כבר שככה אימתם\r\nהראשונית של עשרים ושלושה הנותרים.  המצב היה מתוח\r\nוחמור,  אבל גם יחיד במינו.  נבחרת בכירה מתוך הקהילה\r\nהספרותית היידית ששרדה באירופה הוחזקה בין כתליו של\r\nקיטון לא גדול.  לו ידעו שמותם קרוב,  אולי היה המפגש\r\nשונה.  מאחר שלא ידעו,  לא היתה לי.א. מַנגֶר שום כוונה\r\nלתת למני זרצקי לראות אותו בוכה ומתחנן לרחמנות.\r\nבלאו הכי גם לא היה לו זמן לכך.  פיוטר קוליאז'ין,\r\nהאתיאיסט הנודע,  כבר גרר אותו לוויכוח לוהט על\r\nההשלכות שיש לשימוש ברצון האל כדי לחולל תמורה\r\nקיצונית בעלילות שקודם לכן היו \"הגיוניות\".  מנגר ראה\r\nבכך התקפה על יצירתו ושאל את קוליאז'ין אם כל דבר\r\nשאינו מבין הוא מסווג כ\"לא הגיוני\".  גם מצבם הנוכחי\r\nהיה נושא לדיון,  וכך גם יריבויות ישנות,  פואמות חדשות,\r\nרצנזיות שנויות במחלוקת,  כתבי עת שאינם עוד כתמול\r\nשלשום, עורכים מבטיחים וכמובן\r\n–\r\nהרכילות, שהרי מי\r\nלא שמע שלֵב השתמש בכתב היד האחרון שלו כחומר\r\nבעירה?\r\nכשהתעצם הרעש יתר על המידה, פתח אחד השומרים\r\nאת חור ההצצה בדלת וגילה שפרץ שם סימפוזיון שלם.\r\nאשר על כן,  כשהגיעו המספרים עשרים וארבע עד עשרים\r\nושבע,  כבר חולקו האחרים לקבוצות בתאים קטנים יותר.\r\nכל תא נועד לאכסן ארבעה אסירים והיו בו שלושה\r\nמזרנים מרקיבים לשינה.  באחת הפינות עמד דלי.  בקירות\r\nהעשויים לוחות עץ היו חורים גסים ולא ניתן לדעת אם\r\nהשובים הם שניקבו אותם כאמצעי אוורור,  או שאסירים\r\nקודמים קדחו אותם בעמל רב כדי לאשר שבחוץ אכן קיים\r\nעולם.\r\nארבעת המאחרים נשכבו מיד.  פנחס שכב על הרצפה\r\nהמום ורועד,  והחניק את אנחותיו כדי שהאחרים יוכלו\r\nלנוח.  רעיו אף לא חשבו על שינה: ואסילי קורינסקי בגלל\r\nהדאגה לגורלה של אשתו,  י. צונזר משום שניסה להסתגל\r\nלשינוי (השינוי היחיד בשגרת יומו שתכנן קודם לכן היה\r\nהמוות, ואף זה בשנתו) וברצקי משום שעדיין לא ממש\r\nהתעורר.\r\nלבד מפנחס לא היה לאיש מושג כמה זמן נסעו,  האם\r\nמבוקר עד לילה או שמא עד למחרת.  פנחס ניסה\r\nלהשתמש במסעו כבעוגן,  אבל בחושך אבדה גם לו במהרה\r\nתפישת הזמן החולף.  הוא האזין לנשימתם של רעיו לתא\r\nכדי להיות בטוח שהם חיים.\r\nהנורה התלויה על חוט חשמל מרופט שבתקרה נדלקה.  זו\r\nהיתה הקלה; לא רק סוף לחשכה אלא הבדלה,  פער קל\r\nבתוך מה שנדמה כאינסוף.\r\nהם בהו בלי לעפעף בזוהרה העמום של הנורה וחששו\r\nשינטוש אותם.  כולם חוץ מברצקי,  שגופו האדיר כבר\r\nהשתוקק עד כאב לוודקה,  ולא העז לפקוח עין אפילו כסדק.\r\nצונזר פתח.  \"עם בוקר יש תקווה.\"\r\n\"לְמה?\" שאל קורינסקי מזווית הפה.  עינו היתה לחוצה\r\nכנגד חור בקיר האחורי.\r\n\"לצאת,\" אמר צונזר.  הוא הביט בנורה ושאל את עצמו\r\nכמה חשמל יש בחוט,  איך יוכל להגיע אליו,  ולכמה מהם\r\nזה יספיק.\r\nקורינסקי פירש את דבריו בטעות כאופטימיים.  \"פֶה על\r\nהיציאה שלך ופֶה על הבוקר שלך.  חושך מצרים בחוץ.  או\r\nשלילה עכשיו או שאנחנו במקום שאין בו שמש.  אני מת\r\nמקור.\"\r\nהאחרים הזדעזעו משהו לשמע דבריו אלה של ברצקי:\r\n\"חוץ מזה שאתה לא אחת הזונות ששילמתי בעדן וזאת לא\r\nהמיטה שנפלנו עליה,  אני לא בטוח בשום דבר.  יהיה מה\r\nשיהיה המצב,  אני אעמוד בו,  אבל בלי היללות שלך על\r\nקור לפני זקן בגופייה,  ולפני הרזה הזה כאן,  שאין לו\r\nנעליים.\" כוחות האבחנה שלו כבר החלו שבים אליו אף\r\nשנותרו עדיין חודשים עד יום כיפור.\r\n\"אני בסדר,\" אמר פנחס.  \"ספר חסר לי הרבה יותר\r\nמנעליים.\"\r\nכולם קימטו את מצחם ובחנו את האיש; אפילו ברצקי\r\nהתרומם על מרפק.\r\nצונזר צחק,  ואז התחילו גם שלושת האחרים.  כן,  ספר\r\nחסר הרבה יותר.  ספר של מי? בטח לא הקונטרס של\r\nהטיפש הזה גוריאנסקי - כישלון מפורסם מן העת\r\nהאחרונה.  הם צחקו עוד קצת.  קורינסקי הפסיק,  מחשש פן\r\nאחד האחרים בחדר הוא גוריאנסקי.  למזלו היה גוריאנסקי\r\nבקצה המסדרון,  ונחסכה ממנו ההשפלה הסופית הזאת\r\nלפני מותו.\r\nאיש לא אמר מילה נוספת עד שכבתה הנורה בשנית,\r\nואחר-כך המשיכו לשתוק משום שהניחו שירד לילה.  אבל\r\nלא כך היה.  קורינסקי הבחין באור המסתנן דרך החורים\r\nוהחרכים שבלוחות.  הוא יאמר להם זאת כשתחזור הנורה\r\nותידלק,  אם תידלק.\r\nפנחס יכול היה לצחוק בלי סוף,  או לפחות עד שעת\r\nהוצאתו להורג.  מוחו לא היה מחונך,  מעולם לא לוּמד\r\nאיפוק ולא נענש בגין הפקרותו הנמהרת.  כל חייו כתב כי\r\nרק זה עניין אותו,  למעט טיוליו והתמונות שהציץ בהן.\r\nמאז ילדותו לא פסח על יום אחד של כתיבה.\r\nפנחס התחיל לחבר יצירה בלי עט ונייר,  והחליט שזה\r\nיהיה משהו קצר,  משהו שיוכל לשכלל,  להוסיף לו קצת\r\nבכל יום עד שישתחרר.\r\nצונזר חש את צינת הרצפה מסתננת אל תוך עצמותיו\r\nוהופכת אותן לפריכות.  ממילא באה שעתו.  חיים ארוכים\r\nהיו לו,  הוא זכה להכרה על דבר שאהב לעשות.  כל\r\nהאחרים שהגיעו לדרגת תהילה כשֶלו כבר הלכו למשרפות\r\nאו נסעו לאמריקה.  עד כמה תוכל עוד ההצלחה להתרוקן\r\nמתוכו בהיעדר תחרות? למה לכתוב,  כשכל קוראיך היו\r\nלאפר? לעולם אל יחיה אדם לאחר מות שפתו.  צונזר\r\nהתגלגל על צדו.\r\nהאלכוהול יצא מדמו של ברצקי בצורת זיעה.  הוא ניסה\r\nלשכנע את עצמו שזה חיזיון של שכרות,  אולי ברור\r\nמהרגיל מפאת גילו המתקדם,  אבל בכל-זאת חזיון\r\nתעתועים.  כמה פעמים כבר קרה לו שהסתובב,  כי מישהו\r\nקרא בשמו,  ולא מצא איש? הוא גישש אחר שד,  לחי ורודה\r\nורכה,  פיסת סאטן,  ונרדם.\r\nלפני שעצם את עיניו ופגש אפלה נוספת,  דקלם פנחס\r\nאת הפסקה הראשונה בפעם האחרונה:\r\nכשהקיץ מנדל מוּסקַטֵב משנתו ומצא ששולחן\r\nהכתיבה שלו נעלם,  שחדרו נעלם,  ושהשמש נעלמה\r\n- סבור היה שמת,  הדבר הדאיגו,  לכן אמר קדיש,\r\nתוך שהוא מתכוון לעצמו.  אחר-כך תהה אם זה\r\nמותר,  ומיד דאג שמא מעשהו הראשון בחייו כמת\r\nהוא מעשה חטא.\r\nכשעלה האור זע קורינסקי במופגן,  כמבקש לשבור את\r\nהקרח,  כאילו חלים עליהם צווי החברה המתורבתת.  \"אתם\r\nיודעים שלא בוקר עכשיו,  אלא תשע או עשר בערך,  חצות\r\nלכל המאוחר.\"\r\nפנחס דקלם את הפסקה שלו בשקט,  השתעשע במילים,\r\nהכניס שינויים,  הצטער שאין לו לוח לכתוב עליו.\r\nקורינסקי המתין לתשובה והתבונן בשלושת רעיו לתא.\r\nקשה היה להאמין שהם סופרים.  הוא תיאר לעצמו שגם\r\nהוא מרושל למראה,  אבל בו לפחות נותר מעט סגנון.  אלה\r\nהאחרים - שיכור,  רגזן זקן שאינו שולט בצרכיו,  ואידיוט\r\n- לא ייתכן שהם בעלי שיעור קומה כשלו.  אפילו\r\nגוריאנסקי הפגום היה זוכה עכשיו להערכתו.  \"אמרתי,  לא\r\nבוקר עכשיו.  הם מנסים להוליך אותנו שולל,  לבלבל את\r\nהשעונים הפנימיים שלנו.\"\r\n\"אז תחזור לישון ותשאיר אותנו ללכת שולל.\" ברצקי\r\nכבר הזהיר את השוטה הזה אתמול.  רק רצח עוד חסר לו\r\nשייתוסף על רשימת אישומי השווא נגדו.\r\n\"אל תדבר אלי בארסיות כזאת.  אני רק מנסה לבדוק\r\nאיך נוכל לשמור על קצת כבוד עצמי כל זמן שהם\r\nמחזיקים אותנו כאן.\"\r\nצונזר התיישב ונשען על אחד הקירות.  הוא קיפל את\r\nמזרנו והשתמש בו ככיסא,  לרפד את עצמו נגד השבבים.\r\n\"אתה אומר 'כל זמן' כאילו שזה ארעי ובשלב הבא נמצא\r\nאת עצמנו במקום שינעם לנו יותר.\"\r\nקורינסקי הביט בצונזר,  סקר אותו ללא גינונים.  לא\r\nמצא חן בעיניו לשמש מטרה לעקיצות,  בייחוד לא מצדו\r\nשל תרח זקן שאין לו מושג עם מי הוא מדבר.\r\n\"חבר,\" פנה לצונזר בנימה חריפה ביותר,  \"אני סמוך\r\nובטוח שמעצרי נובע מבלבול בירוקרטי כלשהו.  אין לי\r\nמושג מה כתבת אתה שהביא אותך לכאן,  אבל לי יש\r\nמוניטין ללא רבב.  הייתי חבר בכיר בוועד נגד הפאשיזם,\r\nוהאוֹדָה שלי,  'סטאלין של כסף,  סטאלין של זהב',  נמנית\r\nעם השירים האהובים על העם.\"\r\n\" 'דמנו הקזנו בשביל מהפכה,  למען ינחֵנו סטאלין מאור\r\nלחשכה' \" שיבש ברצקי במתכוון את נוסח הבלדה של\r\nקורינסקי.\r\n\"איך אתה מעז ללעוג לי!\"\r\n\"לא היה לי העונג לשמוע את המקור,\" אמר צונזר,\r\n\"אבל עלי לומר שהפרודיה מבדרת למדי.\"\r\n\" 'לבבות כולנו יריעו למהפכה,  עת ינהיגנו סטאלין\r\nהגדול בבטחה' \" שלושת הראשים הופנו לעבר פנחס,\r\nקורינסקי ראשון.\r\n\"מושלם,\" סנט קורינסקי בשני האחרים.  \"עלי לציין כי\r\nנעים להימצא במחיצתו של חסיד אחד לפחות.\"\r\nהיו מצבים חברתיים רבים שפנחס לא חווה מעולם,  וזה\r\nהיה אחד מהם.  הוא לא ידע מתי מתבקשים גילויי הערצה.\r\n\"הו,  אינני חסיד,  אדוני.  הנך אמן השפה היידית,  אבל\r\nליבת כל יצירתך לוקה במגמתיות מפלגתית מגושמת\r\nשאין לה ולא כלום עם האנשים שעליהם אתה כותב.\"\r\nהדברים נאמרו בלהט משכנע שנשמע לקורינסקי\r\nכהתנשאות מצד האוויל.\r\n\"הדמויות הן רק אמצעי,  בדיות!\" הוא צעק לפנחס.  ואז\r\nתפס את עצמו צועק על אידיוט,  בשעה ששני האחרים\r\nהתפתלו מצחוק.\r\n\"הן אמיתיות מאוד,\" אמר פנחס לפני שחזר לנענועיו\r\nולמלמוליו.\r\n\"ממה אתם צוחקים,  ריקים ופוחזים? את היצירות שלי\r\nלפחות קוראים!\"\r\nברצקי שוב כעס.  \"דבר אלי איך שתרצה.  אם זה יתחיל\r\nלהפריע לי יותר מדי,  אני אמלוק לך את הראש.\" הוא\r\nהדגים תנועת צביטה באצבעותיו העצומות.  \"אבל אני\r\nחייב להזהיר אותך לא להתחצף לקשישים ממך.  יתרה מזו,\r\nיש לי מין תחושה עמומה שהפרצוף של הזקן הזה שייך\r\nלצונזר האגדי,  שהישגיו עולים בהרבה על הישגי כל\r\nהסופרים היידים והאחרים שחיים ברוסיה היום.\"\r\n\"צונזר?\" שאל קורינסקי.\r\n\"י. צונזר!\" צרח פנחס.  נבצר ממנו להעלות בדעתו\r\nשהוא כלוא בחברת מוח יחיד סגולה שכזה.  פנחס אף לא\r\nסבר מעולם שצונזר הוא אדם ממשי.  אלוהים שבשמים,\r\nהוא ראה את החוזה הגדול משתין לתוך דלי! \"צונזר,\"\r\nאמר לאיש.  הוא עמד והלם באגרופו בדלת כשהוא צורח\r\n\"צונזר\" שוב ושוב,  כאילו היתה זו סיסמה שיבינו שוביו\r\nויֵדעו שהמשחק נגמר.\r\nשומר בא מן המסדרון והכה את פנחס ארצה.  הוא\r\nהשאיר להם קערת מים וכמה קליפות לחם שחור.\r\nהשלושה אכלו מהר.  ברצקי החזיק את הפצוע בזמן\r\nשצונזר מזג מים לפיו,  אילץ אותו לבלוע.\r\n\"האיש משוגע,  בגללו עוד יהרגו את כולנו.\" קורינסקי\r\nישב כשעינו צמודה לנקב בעץ והציץ בחשכת יומם.\r\n\"אולי אותנו,  אבל מי יעז להרוג את משורר החצר של\r\nהאימפריה הקומוניסטית?\" נימת קולו של ברצקי היתה\r\nעוקצנית,  אך בפניו לא ניכר דבר.  הוא ערסל את גופו\r\nהרפה של פנחס,  וצונזר מחה את מצחו של הנער בשרוולו.\r\n\"אין זה הזמן להתלוצץ.  היה בדעתי לארגן פגישה עם\r\nהמנהל,  אבל הצרחות של המשוגע הזה קלקלו הכול.\r\nמתעלף פה כמו ילדה.  מה,  מעולם לא פגש אדם נערץ?\"\r\nקורינסקי השחיל אצבע מעוקלת בעד אחד הנקבים\r\nהגדולים יחסית,  כמבקש למשש את מרקם החשכה שבחוץ,\r\n\"מי יודע מתי יחזור השומר הזה?\"\r\n\"לא הייתי ממהר החוצה,\" אמר צונזר.  \"אני יכול\r\nלהבטיח לך שיש רק דרך אחת לצאת מכאן.\"\r\n\"דיבוריך אינם מביאים לנו שום תועלת.\" קורינסקי\r\nנעמד ונשען בכתפו על אחד הלוחות הקרים.\r\n\"ומה הביא לך תועלת?\" אמר צונזר.  \"שירי האהבה\r\nשלך למשטר? שום רעם פרסות אינו נשמע במרחק.\r\nסטאלין אינו מדרבן את סוסו ודוהר להציל אותך.\"\r\n\"הוא אינו יודע.  הוא לא היה נותן להם לעשות לי את\r\nזה.\"\r\n\"לך אולי לא,  אבל ליהודי שנושא את שמך וגר בביתך\r\nושוכב ליד אשתך,  כן.\" צונזר עיסה את ברכו המתקשה\r\nוהולכת.\r\n\"אין אלה חיי.  זו תרבותי,  זו שפתי,  ותו לא.\"\r\n\"שפתך ותו לא?\" פטר אותו צונזר בביטול.  \"מי אנחנו\r\nבלי היידיש?\"\r\n\"ארבעת הבנים מהגדת הפסח,  לכל היותר.\" קורינסקי\r\nנשמע מריר.\r\n\"זה יותר ממסורת,  קורינסקי.  זה דם.\" ברצקי ירק לתוך\r\nהדלי.  \"פעם הייתי שותה עם קַאפְּלֶר,  כוסית מול כוסית.\"\r\n\"ו?..\" קורינסקי המשיך להצמיד את עינו לנקב,  אבל\r\nהאזין בקשב.\r\n\"וראית בזמן האחרון סרט שקאפלר ביים? הוא התיידד\r\nעם הבת של החבר המרומם.  עכשיו הוא במחנה עבודה -\r\nאם הוא בחיים.  סטאלין לא ממש ראה בעין יפה ידיים\r\nיהודיות על העור הלבן הטהור של בתו.\"\r\n\"שני קוסמים כמוכם יכולים להפוך סטאלין להיטלר.\"\r\nברצקי הושיט יד וטפח על רגלו של קורינסקי.  \"אין לנו\r\nצורך בנאצים,  ידידי.\"\r\n\"פֶה,  אתה פרנואיד,  כמו כל השיכורים.\"\r\nצונזר נענע את ראשו.  הקומוניסט התחיל להימאס עליו\r\nוהוא חשש לשלום הנער.  \"יש לו חום,  ויש לו מזל אם אין\r\nלו סדק בראש.\" הזקן חלץ את נעליו וגרב את גרב\r\nלרגליו של פנחס.\r\n\"תרשה לי,\" אמר ברצקי.\r\n\"לא,\" אמר צונזר.  \"אתה תן לו את הנעליים,  שלי לא\r\nיתאימו.\" כפות רגליו של פנחס החליקו בקלות לתוך\r\nנעליו השחוקות והסדוקות של ברצקי.\r\n\"הנה,  קחו.\" קורינסקי נתן להם את המזרן שלו.\r\n\"האמינו לי,  זה לא בשביל המצווה.  לא יכולתי לסבול\r\nאפילו רגע אחד נוסף להיות לכוד במבטים הצדקניים\r\nשלכם.\"\r\n\"העיניים שאתה מרגיש אינן שלנו,\" אמר צונזר.\r\nקורינסקי הביט בזעף בקיר שלו.\r\nפנחס פלוביץ לא היה מחוסר הכרה.  רק דרכו אבדה לו.\r\nהוא שמע את השיחות,  אבל לא שעה אליהן.  משקל גופו\r\nהעיק עליו כמו פגר.  הוא עבד על הסיפור שלו וסיפר אותו\r\nבקול לעצמו,  בתקווה שהאחרים ישמעו ויעקבו אחריו\r\nויחזירו אותו למציאות.\r\nמנדל חשב שכדאי לו לשאול את רב המקום,  שיוכל\r\nאולי להנחותו בעניינים שכאלה.  היה זה ביקורו\r\nהראשון של מנדל בלשכת הרב - עד אז לא נטרד\r\nבדקויות של עבודת השם.  מנדל הופתע עד מאוד\r\nבראותו כי לשכת הרב זהה בדיוק בממדיה לחדרו\r\nהנעלם.  לאמתו של דבר,  דומה היה כי המסכתא\r\nשהרב מתעמק בה מונחת על השולחן הנעלם.\r\nהנורה זרחה.  ועם האור באה הקלה.  מה אם היו נותרים\r\nבחשכה? הם שנאו את הנורה - דבר סתמי כל-כך - על\r\nשליטתה בהם.\r\nהם השאירו קצת מים לבוקר.  שוב החזיק ברצקי את\r\nפנחס בשעה שצונזר הטה את הקערה אל שפתי הנער.\r\nקורינסקי התבונן,  רצה לומר להם שייזהרו לא לשפוך,\r\nשידאגו לשמור קצת גם בשבילו.\r\nפנחס התיז מים מפיו ואז אמר,  \"מספיק,  מספיק.\" הוא\r\nדיבר בקול רם יחסית לאדם שבריאותו כה מעורערת.\r\nצונזר העביר את הקערה לקורינסקי לפני שלגם את\r\nהלגימה שלו.\r\n\"טוב מאוד שאתה אתנו,\" אמר צונזר וניסה לתפוס את\r\nעיני הנער בעיניו.  \"רציתי לשאול אותך,  למה הנוכחות\r\nשלי מרעישה אותך כל-כך? הרי כולנו כאן סופרים,  אם\r\nאני מבין את המצב לאשורו.\"\r\nצונזר פנה לברצקי כדי להמחיש את העניין עד תום.\r\n\"בבקשה,  אמור לנער מי אתה.\"\r\n\"מוישה ברצקי.  בעמודי הרכילות מכנים אותי 'הזללן'.\"\r\nצונזר חייך אל הנער.  \"אתה רואה.  שם גדול.  אגדה\r\nבזכות שירתו,  ולא פחות מזה - בזכות תעלוליו.  עכשיו,\r\nאמור לנו.  מי אתה?\"\r\n\"פנחס פלוביץ.\"\r\nאיש לא שמע את השם.  סקרנותו של צונזר התעוררה.\r\nלברצקי לא היה אכפת.  לקורינסקי חרה עוד יותר שעליו\r\nלשאת את נוכחותו של מטורף שאפילו מפורסם איננו.\r\n\"אני הוא מי שמקומו לא יכירנו כאן,\" אמר פנחס.  \"הגם\r\nשאילו יכולתי,  הייתי מתחלף עם כל אחד מכם.\"\r\n\"אבל אינך כאן במקומנו,  אתה כאן כאחד מאתנו.  אתה\r\nכותב?\"\r\n\"הו,  כן,  זה כל מה שאני עושה.  זה כל מה שעשיתי מאז\r\nומתמיד,  חוץ מהקריאה והטיולים שלי.\"\r\n\"אם זה משנה משהו,  אנחנו מקבלים אותך כשווה.\"\r\nצונזר סקר את התא.  \"מוטב היה אילו יכולתי לומר לך\r\nזאת בביתי.\"\r\n\"אתם בטוחים שאני כאן משום שאני סופר?\" פנחס\r\nהביט בשלושתם.\r\n\"לא רק משום שאתה סופר,  ידידי.\" ברצקי טפח לו\r\nקלות על גבו.  \"אתה כאן בתור סופר חתרני.  אויב המדינה!\r\nהישג לא מבוטל לבן-בלי-שם.\"\r\nהדלת נפתחה וארבעתם נגררו מהתא ונלקחו בידי\r\nשומר לחדרי חקירה פרטיים - ברצקי לבדו לווה\r\nבשלושה שומרים משלו.  שם הכו אותם,  התעללו בהם,\r\nהכריחו אותם להתוודות על פשעים מפשעים שונים\r\nולחתום על הצהרות,  שלפיהן הפיצו ביודעין תעמולה\r\nציונית במטרה להפיל את הממשלה הסובייטית.\r\nצונזר ופנחס היו בחדרים סמוכים ושמעו זה את\r\nצעקותיו של זה.  ברצקי וקורינסקי חלקו גם הם קיר\r\nמשותף,  אבל שם היה שקט אחרי כל מכה.  אצל קורינסקי\r\nהכרת ערך עצמו היתה כה חזקה עד שהחניקה את\r\nזעקותיו.  ברצקי לא צעק; תחת זאת רק בכה ובכה.  מעניו\r\nלעגו לו על כך,  לגלגו על התינוק המגודל הזה.  אבל לא\r\nמכאב זלגו דמעותיו.  הן נבעו מהכרתו המפוכחת באכזריות\r\nהאדם ומתמונת הסבל שעוברים חבריו,  צונזר במיוחד.\r\nאחר-כך נתנו להם כמות סבירה של מים,  גוש לחם,\r\nומעט מרק קר של תפוחי אדמה וצנון.  כשהחזירו אותם\r\nלאותו תא חשוך,  נאלצו לשאת את צונזר ואת פנחס.\r\nפנחס התמקד כל העת בסיפורו וצעקותיו נשמעו כאילו\r\nהן באות ממרחקים.  עם כל הצלפה שספג הוסיף משפט,\r\nוהפגיעה הגיעה לתודעתו כנקישתה העמומה של זגוגית\r\nהמיטלטלת במשקוף של חלון:\r\n\"רבי,  האם הבחנת שאין שמש היום?\" שאל מנדל\r\nבמקום להציג את עצמו.\r\n\"תריסי מוגפים נגד הרעש.\"\r\n\"האם לא הזכיר זאת איש בתפילת שחרית?\"\r\n\"איש מלבדי לא בא,\" אמר הרב והמשיך ללמוד.\r\n\"ובכן,  האינך סבור כי מוזר הדבר?\"\r\n\"כך הייתי סבור.  כך הייתי סבור עד שסיפרת לי\r\nעל עניין השמש.  עכשיו אני מבין - שום בר דעת\r\nלא יקום לברך על שחר שכלל לא עלה.\"\r\nכולם היו ערים כשנדלקה הנורה.  צונזר התפייס עם עצמו\r\nוהתכונן למוות בטוח.  אצבעות ידו השמאלית היו\r\nמעוקמות ושבורות.  רק באגודלו נותרה ציפורן.\r\nלפנחס היתה שאלה אל צונזר.  \"כל יצירותיך עוסקות\r\nבגורל כאילו היה יתוש שצריך לגרשו.  כל דמויותיך\r\nנאבקות כדי לשרוד,  והנה אתה משחק את הקורבן.  הלוא\r\nידעת בוודאי שהם עתידים לבוא.\"\r\n\"יש משהו בדבריך,\" אמר צונזר,  \"שאלה נאה,  ואענה\r\nעל שאלה בשאלה: מדוע נגזר עלי תמיד להיות זה\r\nששורד? את יהודי אירופה ראיתי עולים בעשן.  קברתי\r\nאישה וילד.  אני מאמין שאפשר לחמוק מאֵלות הגורל.\r\nאבל למה להניח שהתכלית היא לחיות?\" צונזר החליק את\r\nידו המרוסקת אל בטנו.  \"כמה טרגדיות נוספות אני רוצה\r\nלשרוד? שיהיה מישהו אחר עד לטרגדיה שלי.\"\r\nברצקי חלק עליו.  \"איבדנו את היקום שלנו,  זה נכון.\r\nואף-על-פי-כן אין אדם יכול לגזור מוות על עצמו בשל\r\nחטא החיים.  לא נוכל להשתוחח בצל המחנות לעד.\"\r\n\"הייתי נותן הכול כדי לברוח,\" אמר קורינסקי.\r\nצונזר הפנה את מבטו לעבר הנורה.  \"זה הכלל היחיד\r\nשהקפדתי עליו בכל סיפור שכתבתי מימי.  לנואשים לא\r\nניתנת הבחירה.\"\r\n\"אם כך,\" שאל פנחס,  ולגביו לא היה איש בחדר פרט\r\nלמורהו הרוחני,  \"אינך מאמין שיש טעם כלשהו לכך\r\nשהביאו אותי הנה להיות אתכם? האם אין זה חלק ממשהו\r\nגדול יותר,  מאיזה איזון קוסמי,  מין הלצה כבירה של\r\nההשגחה?\"\r\n\"אני חושב שהיכן שהוא טעה איזה פקיד.\"\r\n\"את זה,\" אמר פנחס,  \"איני יכול לשאת.\"\r\nהדיבורים המרובים התישו את צונזר והוא השתעל וירק\r\nקצת דם.  פנחס ניסה לעזור לו אבל לא הצליח לקום.\r\nברצקי וקורינסקי קפצו על רגליהם.  \"שבו,  שבו,\" אמר\r\nצונזר.  הם התיישבו,  אבל התבוננו בו בדריכות כשהתאמץ\r\nלנקות את ריאותיו.\r\nאת שארית היום ההוא הקדיש פנחס פלוביץ לחיבור\r\nהשורות האחרונות של סיפורו.  כשכבה האור,  כבר כילה\r\nאת מלאכתו.\r\nזמן לא רב היו שרויים באפלה עד שהעירו אותם הרעש\r\nבחוץ ובוהק הנורה.  מיד הצמיד קורינסקי את עינו אל\r\nהקיר.\r\n\"הם מסדרים את כולם בשורות בחוץ.  יש מכונות ירייה.\r\nעכשיו בוקר וכולם ממצמצים כאילו אך זה נולדו.\"\r\nפנחס קטע אותו.  \"יש לי משהו שהייתי רוצה לדקלם.\r\nזה סיפור שכתבתי מאז שהגענו לכאן.\"\r\n\"בבקשה,\" אמר צונזר.\r\n\"הבה נשמע אותו,\" אמר ברצקי.\r\nקורינסקי תלש את שערותיו.  \"מה זה כבר יכול לשנות\r\nעכשיו?\"\r\n\"למי?\" שאל פנחס.  ואז פתח ודקלם את מעשייתו\r\nהקטנה:\r\nכשהקיץ מנדל מוּסקַטֵב משנתו ומצא ששולחן\r\nהכתיבה שלו נעלם, שחדרו נעלם, ושהשמש נעלמה\r\n- סבור היה שמת.  הדבר הדאיגו,  ולכן אמר קדיש,\r\nתוך שהוא מתכוון לעצמו.  אחר-כך תהה אם זה\r\nמותר,  ומיד דאג שמא מעשהו הראשון בחייו כמת\r\nהוא מעשה חטא.\r\nמנדל חשב שכדאי לו לשאול את רב המקום,\r\nשיוכל אולי להנחותו בעניינים שכאלה.  היה זה\r\nביקורו הראשון של מנדל בלשכת הרב - עד אז לא\r\nנטרד בדקויות של עבודת השם.  מנדל הופתע עד\r\nמאוד בראותו שלשכת הרב זהה בדיוק בממדיה\r\nלחדרו הנעלם.  לאמתו של דבר,  דומה היה\r\nשהמסכתא שהרב מתעמק בה מונחת על השולחן\r\nהנעלם.\r\n\"רבי,  האם הבחנת שאין שמש היום?\" שאל מנדל\r\nבמקום להציג את עצמו.\r\n\"תריסי מוגפים נגד הרעש.\"\r\n\"האם לא הזכיר זאת איש בתפילת שחרית?\"\r\n\"איש מלבדי לא בא,\" אמר הרב והמשיך ללמוד.\r\n\"ובכן,  האינך סבור כי מוזר הדבר?\"\r\n\"כך הייתי סבור.  כך הייתי סבור עד שסיפרת לי\r\nעל עניין השמש.  עכשיו אני מבין - שום בר דעת\r\nלא יקום לברך על שחר שכלל לא עלה.\"\r\n\"כל זה מבהיל מאוד,  רבי.  נדמה לי שמתישהו\r\nבמהלך הלילה - מתנו.\"\r\nהרב קם וחיוך על פניו.  \"והנה אני כאן,  מול דפי\r\nגמרא שנצח שלם דרוש ללומדם.\"\r\nמנדל הקיף במבטו את הספרים המכסים את\r\nהקירות.\r\n\"יש לי שולחן וכיסא,  וסְטֶנדֶר בפינה,  אם ארצה\r\nלעמוד,\" אמר הרב.  \"כן,  נראה שאני בגן עדן.\" הוא\r\nטפח על כתפו של מנדל.  \"עלי להודות לך שחשת\r\nהנה לבשר לי.\" הרב לחץ את ידו של מנדל,  מהנהן\r\nברוח טובה,  ועיניו כבר תרות אחר מקומו בספר.\r\n\"האם יש טעם נוסף לבואך?\"\r\n\"כן,\" אמר מנדל,  בעודו מנסה למצוא בין\r\nהספרים את הפתח שהיתה בו פעם דלת.  \"רציתי\r\nלדעת\" - וכאן החל קולו לרעוד - \"מי מאתנו\r\nצריד לומר קדיש?\"\r\nברצקי נעמד.  \"בראבו,\" אמר ומחא כפיים.  \"כמו כוכב\r\nנופל.  סיפור שייכחד יחד עם מספרו.\" הוא פסע קדימה\r\nלקראת הסוכן הממונה שעמד בפתח.  \"לא,  לא החמצתי את\r\nפשר הסיפור.\"\r\nקורינסקי העלה את ברכיו אל חזהו וחבק אותן.  \"לא,\"\r\nהודה,  \"גם אני לא.\"\r\nפנחס לא הסמיק ולא הרכין את ראשו.  הוא התבונן\r\nבצונזר,  תהה מה חושב צונזר האציל,  בשעה שהוציאו\r\nאותם מן התא.\r\nבחוץ נאספו כל השאר.  היו שם גוריאנסקי ולוּבּוֹביץ',\r\nלב וסוֹלְצְקי.  כל הקולות הנהדרים האלה עם סיפורי חייהם\r\nהנהדרים ביותר שטרם סופרו,  והנה הם נאלצים לקחתם\r\nאל הקבר.  פנחס,  שקהל קוראיו גדל פי שלושה,  חייך חיוך\r\nרחב.\r\nפנחס פלוביץ היה העשרים ושבעה,  או הארבעה-עשר\r\nמכל קצה - אילו ביקשתם למנות את מקומו בשורה.\r\nברצקי תמך בפנחס מימינו,  כי שיווי משקלו לא שב אליו.\r\nצונזר תמך בו משמאל,  אבל גם מצבו היה קשה.\r\n\"\r\n\"\r\nהסיפור מצא חן בעיניך?\" שאל פנחס.\r\n\"מאוד-מאוד,\" ענה צונזר.  \"אתה נער מוכשר.\"\r\nפנחס חייך שוב,  ואז נפל וראשו נחת על קרסוליו נטולי\r\nהגרביים של צונזר.  אחת מנעליו השאולות עפה קדימה,\r\nאף שכפות רגליו החליקו לאחור בעפר.  ברצקי נפל על\r\nשניהם.  הוא נורה חמש או שש פעמים,  אבל בהיותו איש\r\nכה גדול,  ואיש כה חזק - נותר בחיים כדי לזהות את נפץ\r\nהרובים ולדעת שהוא מת.\r\nהלוליינים\r\nמי היה מעלה בדעתו שמלחמה בממדים כאלה\r\nתטרח לשפוך חמתה דווקא על שוטי חלם? עד אז צרות\r\nהעולם החיצון,  אם בדמות אבעבועות שחורות ואם בדמות\r\nגובי מסים,  מעולם לא פלשו לתחומיה.\r\nלכך בדיוק דאגו החכמים כשייסדו את מועצת העיר.\r\nעל מגילת קלף ניסחו חוק,  אישרו בחתימת ידם,  הטביעו\r\nעליו חותם ומסמרוהו לעץ ברוב טקס: לא צפריר,  לא\r\nצפצוף,  לא צל ענן חולף מחוץ לתחום העיר,  לא יתקבלו\r\nבברכה במקום ששמו חלם.\r\nאנשים פשוטים היו,  פשוטי אמונה,  שפשוט רצו שיניחו\r\nאותם לנפשם.  ואמנם כך היה,  במשך דורות - איש לא\r\nנכנס לחלם ורק סיפורים יצאו ממנה,  כדרכם של סיפורים\r\nטובים תמיד לצאת איכשהו.  מעשיות על שכלם הישר של\r\nהחכמים - במיוחד על סבו של מנדל,  גְרוֹנַם השור -\r\nהתפשטו,  כפי שעתידה היתה המלחמה להתפשט,  עד\r\nקצווי תבל.\r\nבשוק הדגים של רחוב פוּלטוֹן צחקו הסוורים צחוק\r\nיידישאי בריא כששמעו איך ניסה גרונם להטביע קרפיון.\r\nבמסעדה חלבית בבואנוס איירס לקה לקוח בהתקף שיהוק\r\nכשגולל המלצר באוזניו את עלילות המחסור הגדול\r\nבשמנת,  והסביר איך הכריז גרונם כי מים הם שמנת\r\nושמנת היא מים,  וכך,  במו ידיו,  הציל את חג השבועות\r\nמחורבן גמור.\r\nהשאלה איך חמקו להם הסיפורים מחלם איננה בגדר\r\nתעלומה גדולה,  שהרי אף כי זרים לא התקבלו שם בברכה,\r\nבכל-זאת היה עובר בעיר מישהו אחת לכמה שנים.  בין\r\nמסיגי הגבול היו נווד אחד ונפקנית אחת,  טרובדור שאיבד\r\nאת דרכו בסופת שלגים וסוחר סוסים על פרדה.  פחח\r\nצועני נעים סבר נשאר שם שבוע,  וקבע בכל הדלתות\r\nצירים חדשים,  בשעה שאשתו הגידה עתידות לפתאים\r\nבכיכר המוצלת.  הביקור המפורסם מכולם היה,  כמובן,\r\nביקורה של להקת הקרקס,  שנטתה שם אוהל והעלתה\r\nבמשך שלושה ימים מופע אחר מופע.  פרט לאותם מעטים\r\nשעברו במרכז חלם,  התקיים בה תמיד,  על אף הטוענים\r\nאחרת,  גם שוק שחור,  ששגשג בעיבורי העיר.  שאם לא\r\nממנו,  מנין הגיעו המעדנים לחנויות? אפילו את גדולי\r\nמכחישיו של השוק השחור אפשר היה לתפוס מפעם לפעם\r\nבאכילת בננה.\r\nהשכל הישר של גרונם הוסיף לפעול כשבנו הפולשים\r\nאת החומות סביב אחת מפינות העיר,  ויצרו את גטו חלם.\r\nמחסור כזה בדברים טובים ושפע כזה של דברים רעים היו\r\nשם,  עד שאנשי הגטו נתנו שמות חדשים כמעט בכל מה\r\nשהיה להם: לסבלותיהם קראו \"חלב אם\",  והחושך נהפך\r\nל\"חופש\"; טינופת היתה בפיהם ל\"תקווה\" - וזמן-מה,\r\nכשהביטו הללו בידיהם ובפניהם ובבגדיהם השחורים מפיח\r\nשל זולתם,  התברכו במזלם הטוב.  רק למוות לא מצאו שם\r\nחדש,  כי לא היה להם במה למלא את מקומו.  אז התעצבו\r\nאל לבם והרעב שב להציק להם ומקצתם החלו לאבד את\r\nאמונתם באלוהים.  ואז הרֶבֶּה המחמיר,  האדוק מכולם,\r\nשלח את מנדל אל מחוץ לחומות.\r\nלמנדל לא היה בכך משום זעזוע גדול,  שהרי הרחובות\r\nשמחוץ לגטו הצפוף היו רחובות עירם והבתים - בתיהם,\r\nאפילו שאחרים גרו בהם עכשיו.  גם השוק השחור נשאר\r\nכשהיה,  אלא שבגלל המלחמה נעשה חשאי וחמדני הרבה\r\nיותר.  מנדל שמח לגלות שהכפריים שסחר אתם אימצו\r\nלהם את חוכמת סבו.  תפוחי אדמה היו להם כזהב,  ושק של\r\nזהב היה בעיניהם כשק תפוחי אדמה.  מנדל החליף אוצרות\r\nפז בכל תפוחי האדמה שהצליח להסתיר על גופו. הוא\r\nסוף עמוד 32",
    "Author": "נתן אנגלנדר",
    "Language": "אנגלית"
}