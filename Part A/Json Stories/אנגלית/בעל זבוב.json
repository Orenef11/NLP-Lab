{
    "Article-name": "בעל זבוב",
    "Article-text": "\r\nפרק ראשון\r\nקול הקונכית\r\nהנער בהיר-השער שילשל את עצמו לאורך הטפחים\r\nהאחרונים המעטים של הסלע והתחיל מפלס לו נתיב לעבר\r\nהלָגוּנה.  אף כי פשט מעליו את אפודת בית-הספר והיה גוררה\r\nאחריו בידו האחת,  דבקה חולצתו האפורה לעורו וּשערוֹ ציפה את\r\nמצחו.  סביב לו היתה הצלקת הארוכה שהוטבעה בג'ונגל כּיוֹרה\r\nשל שרב.  הוא התחבט בכבדות בין המטפסים והגזעים המרוסקים,\r\nופתאום הבזיקה אל על צפור,  חזיון-קסמים של אדום וצהוב,\r\nבקריאה שכמוה כצריחת מכשפה; ולקריאה זו נענה כהד קול\r\nאחר.\r\n\"הי!\" קרא הקול.  \"חכה רגע!\"\r\nסבך השיחים בצד הצלקת ננער ושפעת טיפות-גשם נשרה\r\nבקול תיפוף.\r\n\"חכה רגע!\" הוסיף הקול לקרוא.  \"הסתבכתי במטפסים\r\nהאלה.\"\r\nהנער בהיר-השער עמד ומשך בגרביו בתנועה מוכנית,  שלרגע\r\nקט שיותה לג'ונגל מראה נוף מולדת.\r\nהקול שב לדבר.\r\n\"אני לא יכול לזוז בגלל כל המטפסים האלה.\"\r\nבעל הקול יצא מתוך הסבך כשהוא פוסע אחורנית וזלזלים היו\r\nמשרטים במעיל-רוח מדוהן.  חמוקי-ברכיו החשופים היו עבים\r\nוקוצים שרטום וננעצו בהם.  הוא גחן,  סילק את הקוצים בזהירות\r\nוהפך פניו.  נמוך היה מן הנער בהיר-השער ושמן עד מאוד.  הוא\r\nקרב ובא,  בתוּרוֹ אחר עֶמדות-מִבטחים לכפות-רגליו,  ולבסוף\r\nנשא את עיניו מבעד לזגוגיות-משקפים עבות.\r\n\"איפה האיש עם הרמקול?\"\r\nהנער בהיר-השער הניד בראשו.\r\n\"זהו אִי.  בכל אופן,  אני חושב שזה אִי.  ושם שונית בים.  ייתכן\r\nשאין פה מבוגרים כלל.\"\r\nהנער השמן גילה סימני חרדה.\r\n\"היה אתנו גם הטייס,  כמובן.  אבל הוא לא היה במדור\r\nהנוסעים.  הוא היה בתא-הטייס מלפנים.\"\r\nהנער בהיר-השער צימצם את עפעפיו והתבונן בשונית.\r\n\"כל הילדים האחרים,\" הוסיף השמן לדבר,  \"אחדים מהם\r\nבוַדאי ניצלו.  אין ספק שניצלו,  לא?\"\r\nהנער בהיר-השער החל לפלס לו נתיב,  בדרך-אגב ככל\r\nהאפשר,  לעבר המים.  הוא השתדל לעשות זאת כלאחר-יד ועם\r\nזאת לא להיראות כמעמיד פנים אדישות.  השמן מיהר בעקבותיו.\r\n\"ואין פה שום מבוגרים בכלל?\"\r\n\"אני חושב שלא.\"\r\nהנער בהיר-השער השיב לשאלה בכובד ראש; אולם חדוַת\r\nהחלום שנתקיים עברתּוּ פתאום,  הוא עמד על ראשו בטבור\r\nהצלקת וגיחך לעומת הנער השמן המהופך.\r\n\"אין מבוגרים!\"\r\nהשמן הירהר רגע.\r\n\"אבל הטייס - \"\r\nבהיר-השער הוריד את רגליו וישב על הקרקע המעלה אֵד.\r\n\"כנראה,  טס הלאה לאחר שהצניח אותנו. הוא לא יכול לנחות\r\nכאן,  לא במטוס בעל גלגלים.\"\r\n\"הותקפנו!\"\r\n\"הוא יחזור,  כמובן.\"\r\nהנער השמן הניד בראשו.\r\n\"כשירדנו הסתכלתי מאחד החלונות.  ראיתי את חלקו השני\r\nשל המטוס.  יצאו ממנו להבות.\"\r\nהוא סקר את הצלקת.\r\n\"ואת זה עשה גוף המטוס.\"\r\nהנער בהיר-השער הושיט ידו ונגע בקצהו החָרוּק של גזע-עץ.\r\nרגע היה כמגלה ענין.\r\n\"מה היה בסופו?\" שאל.  \"איפה הוא עכשיו?\"\r\n\"הסערה גרפה אותו לים.  זה היה מסוכן מאוד,  כל המפולת\r\nהזאת של העצים.  בוַדאי עוד היו בו ילדים.\"\r\nהוא היסס רגע ושב לדבר.\r\n\"מה שמך?\"\r\n\"ראלף.\"\r\nהשמן המתין שישאלוּהו לשמו שלו,  אבל היד המושטת\r\nלהיכרות הושבה ריקם.  הנער בהיר-השער ששמו ראלף חייך\r\nקלושות,  קם על רגליו והוסיף לפלס לו דרך אל הלָגוּנה.  השמן\r\nלא מש ממנו.\r\n\"אני חושב שעוד רבים מאתנו מפוזרים פה באי.  לא ראית אף\r\nאחד?\"\r\nראלף הניד בראשו והחיש צעדיו.  פתאום נתקל בענף ונפל\r\nאפים ארצה בקול שאון.\r\nהשמן ניצב לצדו,  מתנשם בכבדות.\r\n\"דודתי לא מרשה לי לרוץ,\" הסביר,  \"בגלל הקצרת שלי.\"\r\n\"חזרת?\"\r\n\"קצרת.  הנשימה שלי קצרה.  אני הייתי הילד היחיד\r\nבבית-הספר שהיתה לו קצרת,\" אמר הנער השמן בשמץ גאוה.\r\n\"\r\nואני מרכיב משקפים מגיל שלוש.\"\r\nהוא הסיר את משקפיו והושיטם לראלף,  ממצמץ בעיניו\r\nומחייך,  ואחר-כך התחיל מקנחם במעיל-הרוח המזוהם שלו.\r\nהבעת כאב וריכוז פנימי עיותה פתאום את תוֵי-פניו החיורים.\r\nהוא מחה בידו את הזיעה מלחייו ומיהר להרכיב את המשקפים\r\nלחטמו.\r\n\"הפירות האלה.\"\r\nהוא העיף מבט לעבר הצלקת.\r\n\"הפירות האלה,\" חזר ואמר,  \"אני חושב\r\n–\r\n\"\r\nהוא הרכיב את משקפיו,  התרחק מראלף והשתופף בתוך\r\nהסבך.\r\n\"תיכף אשוב -\"\r\nראלף התיר עצמו בזהירות מן הסבך וחמק בין הענפים. כעבור\r\nשניות אחדות רחקו גניחותיו של הנער השמן מאחוריו,  והוא\r\nהחיש פעמיו לעבר הפרגוד שעדיין חצץ בינו לבין הלָגוּנה.  הוא\r\nטיפס ודילג מעל לגזע שבור ורגליו עמדו מחוץ לג'ונגל.\r\nהחוף צימח עצי-דקל.  הללו ניצבו או נטו או קרסו כנגד האור\r\nוכפותיהם המוריקות מתנשאות לרום מאה רגל.  הקרקע מתחתם\r\nהיתה תל מכוסה עשב גס,  שנעקר פה ושם משורש במהפכת\r\nהעצים הנופלים,  וזרועה אגוזי-קוקוס ונצרי-דקל מרקיבים.\r\nמאחורי אלה היו אפלת היער והצלקת.  ראלף עמד תחתיו,  נשען\r\nבידו האחת אל גזע אפור,  והביט בצמצום עינים אל המים\r\nהבוהקים.  הלאה משם,  בריחוק מיל לערך,  היה הקצף הלבן טופח\r\nעל שוּנית-אלמוגים,  ומעבר לה היה לב הים כחול-כהה.  לִפְנִים מן\r\nהקשת הפגומה של השוּנית היתה הלָגוּנה רוגעת\r\nכאגם-הרים\r\n–\r\nמגוּונת בכל גוני הכחול ובירוק עמום ובארגמן.\r\nהחוף בין מדרגת-הדקלים והים היה כחרמש דק,  אינסופי\r\nלכאורה,  שכן לשמאלו של ראלף נתמשך נוף הדקלים והחוף\r\nוהמים כמעט עד אין קץ; ובכל,  כמעט נראה לעין,  היה השרב.\r\nראלף קפץ מן המדרגה.  מיד שקעו נעליו השחורות בחול\r\nוהשרב הִכּה בו.  הוא חש בכובד לבושו,  בּיעט והעיף את נעליו\r\nבשאט-נפש ותלש מעל רגליו כל גרב,  על בירית-הגומי שלו,\r\nבמחי אחד.  שוב זינק אל המדרגה,  פשט את כותנתו ועמד בין\r\nאגוזי-הקוקוס דמויי הגולגולת,  וצלליהם הירוקים של הדקלים\r\nוהיער מחליקים על עורו.  הוא התיר את האבזם דמוי-הנחש של\r\nחגורתו,  השיל את מכנסיו הקצרים ואת תחתוניו וניצב ערום,\r\nמשקיף על-פני החוף המסנוור והמים.\r\nמבוגר היה,  בן שתים-עשרה שנה וכמה חדשים,  מכדי שתהיה\r\nלו כרס בולטת של זאטוט,  ועדיין לא-מבוגר עד כדי שתקופת\r\nהבגרות תצור לו צורה מגושמת.  לפי רוחב כתפיו וחָסנן יכולת\r\nלומר שיהיה מתאגרף לכשיגדל.  אולם לפיו ולעיניו היתה ארשת\r\nרוך,  וזו ענתה בו שאין חלקו עם בעלי-הזרוע.  הוא ליטף בעדינות\r\nאת גזע הדקל,  ומשנכפתה עליו סוף-סוף האמונה בממשותו של\r\nהאי,  שוב צחק בעליצות ועמד על ראשו. הוא חזר ונחת כהלכה\r\nעל רגליו,  קפץ אל החוף,  כרע על ברכיו וגרף אל חיקו מלוא\r\nזרועותיו חול. אחר כך זקף את ראשו והביט אל המים בעינים\r\nזוהרות,  רגושות.\r\n\"ראלף -\"\r\nהנער השמן שילשל את רגליו מן המדרגה והתישב בזהירות\r\nעל שפתה.\r\n\"אני מצטער שזה ארך כל כך.  הפירות האלה - \"\r\nהוא ניגב את משקפיו והרכיבם על חוטם-הכפתור שלו.\r\nהמסגרת טבעה\r\nV\r\nעמוק,  ורוד,  בגב האף.  הוא סקר בעין בוחנת\r\nאת גוו הזהוֹב של ראלף ואחר-כך הסתכל בבגדיו שלו.  ידו\r\nנשתלחה אל קצה הרוכסן המתמשך לאורך חזהו.\r\n\"דודתי - \"\r\nומיד התיר את הרוכסן בתנועה נמרצת ומשך את מעיל-הרוח\r\nמעל לראשו.\r\n\"זהו!\"\r\nראלף צידד מבט לעברו ולא אמר דבר.\r\n\"אני חושב שנצטרך לדעת את השמות של כולם,\" אמר השמן,\r\n\"ולעשות רשימה.  נצטרך לקרוא לאסיפה.\"\r\nראלף לא נרמז,  והשמן נאלץ להמשיך.\r\n\"לא איכפת לי איך יקראו לי פה,\" אמר כממתיק סוד,  \"כל עוד\r\nלא יקראו לי כמו שקראו לי בבית-הספר.\"\r\nראלף גילה אות-התעניינות כלשהו.\r\n\"איך קראו לך?\"\r\nהנער השמן הציץ מעבר לכתפו,  ואחר-כך נרכן אל ראלף.\r\nהוא לחש על אזנו.\r\n\"קראו לי 'חזרזיר'.\"\r\nראלף געה בצחוק,  הוא קפץ ועמד על רגליו.\r\n\"חזרזיר! חזרזיר!\"\r\n\"ראלף - אני מבקש ממך -\"\r\nחזרזיר פכר ידיו בדאגה.\r\n\"אמרתי לך שאינני רוצה -\"\r\n\"חזרזיר! חזרזיר!\"\r\nראלף הסתער בדילוגים לתוך אוירו המלוהט של החוף,  חזר\r\nמשם בתור מטוס-קרב,  כנפיו מוטות לאחור,  והמטיר צרורות-\r\nמקלע על חזרזיר.\r\n\"ששששי-א-או!\"\r\nהוא צלל לתור החול,  לרגלי חזרזיר,  ושכב שם צוחק.\r\n\"חזרזיר!\"\r\nחזרזיר גיחך בלי חמדה,  נהנה על-כרחו אף ממידה זעומה זו\r\nשל הכרה.\r\n\"כל עוד לא תסַפֵּר לאחרים - \"\r\nראלף ציחקק לתוך החול,  הבעת הכאב והריכוז שבה אל פניו\r\nשל חזרזיר.\r\n\"רגע אחד.\"\r\nהוא מיהר לחזור ליער,  ראלף קם ופתח בריצרוּץ ימינה.\r\nכאן נתקטע החוף לפתע בשל אָפיו הרבוע של הנוף,  מישורת\r\nגדולה של שחם ורוד הבקיעה לבלי עצור יער ומדרגה וחול\r\nולָגוּנה,  ויצרה מעין מזח מוגבה,  ארבע רגלים קומתו.  רומו של זה\r\nמכוסה היה שכבת-אדמה דקה ועשב גס ומוצל בדקלים צעירים.\r\nהאדמה לא הספיקה לגידולם של הללו,  ובהגיעם לגובה עשרים\r\nרגל בקירוב קרסו ויבשו,  ותוך כך יצרו מעין שתי-וערב של\r\nקורות שהיה נוח מאוד למושב.  הדקלים הניצבים עדיין,  היוו גג\r\nירוק שצדו התחתי מכוסה רשת רוטטת של בבואות-אור מן\r\nהלָגוּנה.  ראלף הניף עצמו אל מישורת זו,  ראה את צינתה וצילתה\r\nשהן טובות,  עצם עין אחת ופסק,  שאכן הצל על-פני גופו ירוק\r\nהוא. לבסוף,  פילס לו נתיב אל קצה-המישורת הפונה אל הים\r\nועמד מביט אל המים מתחת. אלה היו צלולים עד לקרקעית\r\nומגוונים בתפרחת צמחי-מים טרופיים ובאלמוגים. נחיל של\r\nדגיגים בוהקים היה נע כה וכה. ראלף סח לנפשו בקול-הבּאס של\r\nתענוג גדול:\r\n\"עצום!\"\r\nמעבר למישורת נכון לו יֶתר קסם.  אצבע אלוהים,  אולי\r\nטייפון,  או הסערה שהתחוללה בבואם לאי - ערמה חול בתוך\r\nהלָגוּנה עד שנתהוותה ליד החוף בריכה ארוכה ועמוקה,  שמדף\r\nשל שחם ורוד מזדקר בקצֶהָ השני.  ראלף,  אשר לא אחת השלתה\r\nאותו קודם-לכן חזותן המַטעה של בריכות-חוף עמוקות לכאורה,\r\nקרב אל זו נכון לאכזבה.  אלא שהאִי היה נאמן לעצמו,  ובריכה\r\nמופלאה זו,  שהים פלש לתוכה בגאותו,  כה עמוקה היתה בקצה\r\nהאחד עד שנראתה ירוקה-כהה.  ראלף בחן בקפידה את כל\r\nשלושים האמה,  ואחר-כך זינק לתוכה.  המים חמים היו מדמו,\r\nודומה היה שהוא שוחה באמבט ענקי.\r\nחזרזיר שב והופיע,  ישב על מדף-השחם והתבונן בגופו\r\nהירוק-לבן של ראלף בקנאה.\r\n\"אתה שוחה יופי.\"\r\n\"חזרזיר!\"\r\nחזרזיר פשט את נעליו וגרביו,  ערָכם בקפדנות על המדף ובחן\r\nאת המים בבוהן רגלו האחת.\r\n\"הם חמים!\"\r\n\"מה חשבת?\"\r\n\"לא חשבתי כלום,  דודתי\r\n–\r\n\"\r\n\"מצפצפים על דודתך!\"\r\nראלף צלל ושחה מתחת לפני המים בעינים פקוחות; קצֶהָ\r\nהחולי של הבריכה נגלה לפניו כמורד גבעה. הוא התהפך על גבו,\r\nאטם נחיריו בידו,  ונהרת-פז ריצדה ונתרוססה מול פניו.  חזותו\r\nשל חזרזיר הביעה החלטה נחושה והוא התחיל לפשוט את מכנסיו\r\nהקצרים.  במהרה ניצב במערומיו,  גוף שמן,  חיור; הוא הבהין אל\r\nהקצה החולי של הבריכה וישב שם משוּקע עד צוארו במים\r\nומחייך בגאוה אל ראלף.\r\n\"אינך מתכוון לשחות?\"\r\nחזרזיר הניד בראשו.\r\n\"אינני יודע לשחות.  לא הרשו לי.  הקצרת שלי-\"\r\n\"מצפצפים על הקצרת שלך!\"\r\nחזרזיר נשא זאת באורך-רוח ובהכנעה.\r\n\"אתה שוחה יופי.\"\r\nראלף שיטשט אחורנית במורד השיפוע,  שיקע פיו מתחת לפני\r\nהמים והפיח סילון-מים אל על.  אחר-כך הגביה את סנטרו ואמר:\r\n\"אני יודע לשחות מגיל חמש.  אבא לימד אותי.  הוא מפקד\r\nבימיה.  כשיקבל חופשה יבוא ויחלץ אותנו.  מה עושה אביך?\"\r\nחזרזיר הסמיק פתאום.\r\n\"אבא שלי מת,\" השיב חזרזיר בחטף,  \"ואמא שלי-\"\r\nהוא הסיר את משקפיו ותר לשוא אחר משהו לקנחם בו.\r\n\"גרתי אצל דודתי.  היתה לה חנות-ממתקים. היו לי תמיד המון\r\nממתקים.  כמה שרציתי.  מתי יבוא אבא שלך לחלץ אותנו?\"\r\n\"מוקדם ככל האפשר.\"\r\nחזרזיר קם,  כולו נוטף מים,  ועמד ערום,  מקנח את משקפיו\r\nבגרב. השאון היחיד שהגיע לאזניהם בשרב-הבוקר היה דָכיָם\r\nהממושך,  המנסר,  של המִשברים המתנפצים אל השוּנית.\r\n\"איך יֵדע שאנחנו פה?\"\r\nראלף היה,  סרוח על-פני המים. תנומה אפפה אותו כצעיפי\r\nמִקסמי-השוא הנכרכים,  שהיו נפתלים עם בוהק הלָגוּנה.\r\n\"איך ידע שאנחנו פה?\"\r\nמפני שֶ,  אמר ראלף בלבו,  מפני שֶ,  מפני שֶ -\r\n\"יאמרו לו בשדה-התעופה.\"\r\nחזרזיר הניד בראשו,  הרכיב את משקפיו הבורקים והשפיל\r\nעיניו אל פני ראלף.\r\n\"לא יאמרו לו כלום! לא שמעת מה שאמר הטייס ההוא? על\r\nהפצצה האטומית.  כולם מתו.\"\r\nראלף גרר עצמו ויצא מתוך המים,  עמד מתבונן בחזרזיר\r\nושוקל בעיה לא-מצויה זו.\r\nחזרזיר לא הרפה ממנו.\r\n\"זה אי,  נכון?\"\r\n\"טיפסתי קודם על סלע,\" אמר ראלף לאִטוֹ,  \"ואני חושב שזה\r\nאי.\"\r\n\"כולם מתו,\" אמר חזרזיר,  \"וזהו אי.  איש אינו יודע שאנחנו\r\nפה.  אביך אינו יודע,  איש אינו יודע.\"\r\nשפתיו ריטטו ומשקפיו נתעממו.\r\n\"אולי נישאר פה עד שנמות.\"\r\nעם הכרזה זו כמו נתעצם השרב עד שהיה לנטל מאיים,\r\nוהלָגוּנה תקפה אותם בבוהק מסמא.\r\n\"הבגדים שלי,\" מילמל ראלף,  \"שם.\"\r\nהוא ריצרץ על פני החול,  מפקיר עצמו לאיבת החמה הקופחת,\r\nחצה את המישורת ומצא את בגדיו הפזורים.  נעים היה עד\r\nלהפליא לשוב וללבוש כותונת אפורה.  אחר-כך חזר וטיפס אל\r\nהמישורת וישב על אחת הקורות בתוך הצל הירוק.  חזרזיר אף\r\nהוא עלה מן הרחצה,  נושא את רוב בגדיו תחת בתי-שחיו.  הוא\r\nישב בזהירות על גזע-עץ,  סמוך לשוּנית הקטנה הנשקפת אל\r\nהלָגוּנה,  ורשת בבואות-האור רטטה על גופו.\r\nמקץ רגע אמר:\r\n\"אנחנו מוכרחים למצוא את האחרים,  אנחנו מוכרחים לעשות\r\nמשהו.\"\r\nראלף לא השיב.  שרוי היה באי-אלמוגים.  מוגן מקרני-השמש,\r\nמתעלם משיחו מבשר-הרע של חזרזיר,  שקע בהזיות להנאתו.\r\nחזרזיר התמיד בשלו.\r\n\"כמה אנחנו פה?\"\r\nראלף קרב אליו וניצב על-ידו.\r\n\"אינני יודע.\"\r\nפה ושם נזדחלו צפרירים קלים על-פני חלקת-המים הממורטת,\r\nמתחת לאובך השרב.  כל-אימת שהגיעו הצפרירים אל המישורת\r\nהתחילו כפות-הדקלים לואטות ובהרות אור-השמש המועם\r\nהחליקו על גופיהם או נעו כיצורים זיוְתַניים,  מכונפים,  בתוך\r\nהצל.\r\nחזרזיר נשא את עיניו אל ראלף.  כל הצללים על פניו של ראלף\r\nהיו מהופכים; ירוקים למעלה,  בהירים למטה מנוגה הלָגוּנה.\r\nבהרת-אור בודדת נזדחלה על-פני שערוֹ.\r\n\"אנחנו מוכרחים לעשות משהו.\"\r\nראלף התעלם ממנו.  החזון,  שראה בדמיונו ושלא התגשם\r\nמעולם,  הנה קם סוף-סוף והיה למציאות מוחשית.  שפתיו של\r\nראלף נתפשקו בחיוך של עונג,  וחזרזיר,  שראה בחיוך זה את\r\nאות-ההכרה המיוחל,  נצטחק בהנאה.\r\n\"אם זה באמת אי - \"\r\n\"מה אמרת?\"\r\nראלף פסק מלחייך והצביע על הלָגוּנה.  עצם לבנוני היה מוטל\r\nביו צמחי-המים השרכיים.\r\n\"אבן.\"\r\n\"לא.  צדף.\"\r\nלפתע התחיל חזרזיר מבעבע ומפעפע בהתרגשות כבושה.\r\n\"נכון מאוד! צדף.  ראיתי פעם אחד כזה.  על הגדר האחורית\r\nשל מישהו.  האיש ההוא קרא לזה קונכית.  הוא היה תוקע בה\r\nואמא שלו היתה יוצאת.  זה דבר יקר מאוד,  קונכית -\"\r\nסמוך למרפקו של ראלף היה דקל רך גוֹהה על פני הלָגוּנה.\r\nבכובד משקלו כבר היה הגזע תולש גושישים מִן הקרקע הדלה,\r\nובמהרה עתיד היה ליפול.  ראלף עקרו והתחיל מנגח בו במים כה\r\nוכה,  והדגיגים הבוהקים נסו לכל עבר. חזרזיר הרכין עצמו אל\r\nהמים עד כדי סכנה.\r\n\"היזהר,  תשבור אותה -\"\r\n\"שתוק.\"\r\nראלף דיבר בהיסח-הדעת,  הצדף אמנם היה מעניין ויפה וראוי\r\nלהשתעשע בו; אך צללי-הרפאים החיים של חלומו בהקיץ עדיין\r\nחצצו בינו לבין חזרזיר,  וכאן היה הלה יוצא-דופן.  הדקל הרך,\r\nהמתעקם,  הדף את הצדף בין צמחי-המים.  ראלף עשה את ידו\r\nהאחת משען לו ודחק בשניה כלפי מטה,  עד שנירום הצדף,  נוטף\r\nמים,  וחזרזיר הצליח לתפסו.\r\nעתה,  שהצדף שוב לא היה דבר שניתן לראותו אך לא לגעת\r\nבו,  התרגש גם ראלף. חזרזיר הוסיף לבעבע:\r\n\"-קונכית. עולה הרבה כסף. אני מתערב אתך שאילו רצית\r\nלקנות אחת כזאת,  היית צריך לשלם המון כסף. הוא החזיק אותה\r\nעל גדר-הגן שלהם,  ודודתי -\"\r\nראלף נטל את הצדף מידי חזרזיר וקילוח-מים דק ניגר לאורך\r\nזרועו,  צבעו של הצדף היה קרֶם כהה מגוּון פה ושם בוָרוד דֵהה.\r\nאָרכּו,  למן החוד,  שנתבלה והיה לנקב זעיר,  ועד לשפתים\r\nהורודות של הפה,  היה כחצי מטר,  והוא היה מפותל פיתול לולייני\r\nקל ומכוסה דגם עדין מעשה-תבליט.  ראלף ניער מעט חול מתוך\r\nהשפופרת.\r\n\"-היה גועה כמו פרה,\" אמר חזרזיר.  \"היו לו גם כמה אבנים\r\nלבנות וכלוב של צפרים ותוּכּי ירוק בתוכו. הוא לא היה תוקע\r\nבאבנים הלבנות,  כמובן,  והוא היה אומר-\"\r\nחזרזיר נשתתק כדי לשאוף רוח,  וליטף את החפץ הזוהר\r\nהמוטל בחיקו של ראלף.\r\n\"ראלף!\"\r\nראלף נשא את עיניו.\r\n\"נוכל להשתמש בו כדי לקרוא לאחרים. לכנס אסיפה,  הם\r\nיבואו כשישמעו את התקיעות-\"\r\nהוא חייך אל ראלף במאור-פנים.\r\n\"לזה התכוונת,  נכון? בשביל זה משית את הקונכית מן המים?\"\r\nראלף סילק את שערו הבהיר מעל מצחו.\r\n\"איך היה החבר שלך תוקע בקונכית?\"\r\n\"הוא היה כאילו יורק לתוכה,\" אמר חזרזיר.  \"דודתי לא\r\nהרשתה לי לתקוע בגלל הקצרת שלי.  הוא אמר שתוקעים מפה.\"\r\nחזרזיר הניח את ידו על כרסו הבולטת.  \"נַסה אתה,  ראלף,  הזעֵק\r\nאת האחרים.\"\r\nבספקנות קירב ראלף את חוד הקונכית אל שפתיו ונשף\r\nלתוכה.  קול ריחוש עלה מתוך פיה,  ולא עוד. ראלף מחה את המים\r\nהמלוחים משפתיו וניסה שוב,  אולם הקונכית הוסיפה לידוֹם.\r\n\"הוא היה כאילו יורק לתוכה.\"\r\nראלף שירבט את שפתיו והפיח אויר לתוך הקונכית עד\r\nשפלטה קול נפיחה רפה.  הדבר שיעשע כל-כך את שני הנערים,\r\nעד שראלף הוסיף להפיח בה רגעים מספר,  באתנחתות שבין\r\nפרצי צחוקם.\r\n\"הוא היה תוקע מפה.\"\r\nראלף תפס את העקרון,  והפיח בקונכית אויר מסרעפתו.  מיד\r\nהשמיעה זו קול.  צליל עמוק,  צורם,  הרעים בין הדקלים,  התפשט\r\nאל סבכי היער והידהד מן השחם הוָרוד של ההר.  ענני צפרים\r\nהתנשאו מצמרות העצים ומשהו נתיבב והתרוצץ בחביון הסבך.\r\nראלף הרחיק את הקונכית מפיו.\r\n\"יָה!\"\r\nקולו הרגיל נשמע כלחישה לעומת הצליל הצורם שהפיקה\r\nהקונכית.  הוא קירבה אל שפתיו,  נשם עמוקות ושב לתקוע.  שוב\r\nהרעים הצליל,  וכאשר נשף ביתר שאת,  נסק הקול בשיעור\r\nאוקטבה והיה לתרועה מנסרת,  נוקבת.  חזרזיר קרא משהו,  פניו\r\nמדושנות-עונג ומשקפיו בורקים.  הצפרים צרחו,  בעלי-חיים\r\nקטנים התרוצצו.  נשימתו של ראלף הכזיבה; הצליל שב ונחת\r\nבאוֹקטבה,  נהפך ליִבּוּב חרישי,  היה לפֶרץ אויר.\r\nהקונכית דממה,  היתה כעין חָט בוֹהקת; פני ראלף כהו מאפס\r\nנשימה והאויר על-פני האי נמלא המולת צפרים והדים צוללים.\r\n\"אני מתערב שזה נשמע למרחק רב.\"\r\nראלף שאף מלוא ראותיו אויר והשמיע שורת תרועות קצרות.\r\nחזרזיר קרא: \"הנה אחד!\"\r\nילד הופיע בין הדקלים,  בריחוק כמאה מטר מהם.  כבן שש היה,\r\nחסון ובהיר-שער,  בגדיו מקורעים ופניו ממורחות עיסת-פירות\r\nדביקה.  מכנסיו היו משולשלים לו לצורך מסוים,  והוא לא הפסיק\r\nלהרימם אלא למחצה.  בקפצו ממדרגת-הדקלים אל החול שבו\r\nהמכנסים ונשמטו אל קרסוליו.  הוא גח מתוכם ופתח בריצה לעבר\r\nהמישורת.  חזרזיר סייע לו לעלות עליה.  בינתים הוסיף ראלף\r\nלתקוע עד שנשמעו קולות קוראים מן היער.  הילד קרס לרגלי\r\nראלף ונשא אליו מבט זך,  אֲנָכי.  משהשתכנע בתכליתיות מעשהו\r\nשל הנער הגדול לבשו פניו ארשת סיפוק ואצבעו הנקיה היחידה,\r\nאגודל ורוד,  החליקה לתוך פיו.\r\nחזרזיר נרכן אליו.\r\n\"מה שמך?\"\r\n\"ג'וני.\"\r\nחזרזיר מילמל את השם בינו לבין עצמו ואחר-כך השמיעו\r\nבקול לראלף,  אך הלה לא גילה בו ענין משום שעדיין היה תוקע.\r\nפניו כהו מן התענוג העז שבהקמת שאון-אדירים זה,  והלמות-לבו\r\nהרעידה את כותנתו המתוחה על חזהו.  הקריאות מן היער קרבו\r\nוהלכו.\r\nעתה התחילו אותות-חיים מתגלים על-פני החוף.  החולות\r\nהמרטיטים מתחת לאובך השרב צפנו דמויות לרוב לאורך מילין\r\nרבים; נערים עשו את דרכם לעבר המישורת על-פני החול\r\nהלוהט,  הדמום.  שלושה זאטוטים,  לא גדולים מג'וני,  צצו במפתיע\r\nבסמוך מאוד אליהם.  ממקום בו היו זוללים פירות ביער.  ילד\r\nשחרחר,  לא צעיר הרבה מחזרזיר,  פיסק סבך-שיחים,  קרב אל\r\nהמישורת וחייך אל כולם במאור-פנים.  מספרם הלך ורב מרגע\r\nלרגע.  כדוגמת ג'וני התם,  ישבו על גזעי הדקלים הנפולים\r\nוהמתינו.  ראלף הוסיף להשמיע תרועות קצרות,  נוקבות.  חזרזיר\r\nנע בין הנאספים,  שואל לשמותיהם ומקמט מצחו כדי להיטיב\r\nלזכרם.  הילדים צייתו לו בפשטות,  ממש כפי שצייתו קודם-לכן\r\nלאנשי הרמקולים.  מהם היו ערומים ונשאו את בגדיהם\r\nבזרועותיהם; אחרים ערומים למחצה,  או לבושים,  מי פחות ומי\r\nיותר,  בתלבושות בתי-ספרם; אפורות,  כחולות,  חומות-בהירות;\r\nבמקטרני-אריג או בסריגים.  והיו סמלים ואף סיסמאות,  ופסים\r\nצבעוניים בגרבים ובאפודות.  ראשיהם נצטופפו מעל לגזעים בצל\r\nהירוק; ראשים חומים,  צהבהבים,  שחורים,  ערמוניים,  חוליים\r\nועפרוריים; ראשים ממלמלים,  מלחשים,  ראשים מלאי עינים\r\nצופיות ובוחנות,  שנתלו בראלף.  סוף-סוף נעשה מעשה.\r\nהילדים הפוסעים לאורך החוף אחד-אחד,  או שנים-שנים,  נגלו\r\nלעין פתאום בחצותם את הגבול שבין אובך-השרב וכברת-החול\r\nהקרובה.  תחילה השגיחה עֵין הצופה מן המישורת ביצור שחור\r\nדמוי-עטלף המפזז על-פני החול,  ורק לאחר-מכן הבחינה בגוף\r\nשמעליו.  העטלף היה צִלוֹ של הילד,  שנצטמצם מחמת השמש\r\nהאנכית לכדי כתם כהה בין כפות-הרגלים הנחפזות.  בעודו תוקע,\r\nהבחין ראלף בצמד הגופים האחרון שקרב אל המישורת על-פני\r\nחתימת-צל מרפרפת.  שני הנערים,  ראשיהם מוארכים ושערם\r\nכעין הנעורת,  השתטחו על הקרקע ושכבו מגחכים ומתנשפים\r\nלרגלי ראלף,  ככלבים.  השנַיִם היו תאומים,  והעין נחרדה\r\nוהשתאתה לנוכח כפל עולץ כגון זה.  הם נשמו יחד,  גיחכו יחד,\r\nושניהם היו גוצים ושופעי חיוּת.  הם נשאו פיוֹת לחים אל ראלף,\r\nשכן דומה היה כאילו בשרם לא הוקרם עליו די עור,  ומשום כך\r\nהיו צדודיותיהם מטושטשות ושפתיהם פשוקות לרוָחה.  חזרזיר\r\nהרכין לעומתם את משקפיו הבורקים ובין תרועה לתרועה נשמע\r\nקולו החוזר על שמותיהם:\r\n\"סם,  אֶריק, סם,  אֶריק.\"\r\nאחר-כך נתבלבל; התאומים ניענעו בראשיהם והצביעו זה על\r\nזה,  והכל צחקו.\r\nלבסוף פסק ראלף מן התקיעות וישב בתוכם; הקונכית\r\nנשתרבבה מידו האחת וראשו שח אל ברכיו.  בגווע הדי\r\nהתרועות,  נדם גם הצחוק והושלך הס.\r\nבתוך האובך היהלומי שכיסה את עין החוף נראה משהו כהה\r\nמשתרך.  ראלף הבחין בו ראשון וצָפה אליו עד שריכוז מבטו\r\nופנה אל החול הזך,  והם ראו כי אותה כהות אינה כולה צל אלא,\r\nברוּבּה,  לבוש.  היצור נתגלה כחבורת נערים,  שפסעו,  פחות או\r\nיותר בקצב,  בשני טורים מקבילים,  ולבושם היה יוצא-דופן\r\nביותר.  את המכנסים הקצרים.  הכותנות וחלקי לבוש אחרים\r\nנשאו בידיהם; אולם כל נער חבש לראשו כיפה רבועה שחורה\r\nועליה סמל-כסף.  גופיהם, מצואר עד קרסול.  היו לוּטים בגלימות\r\nשחורות.  שצלב-כסף ארוך מתנוסס על חזותיהן משמאל\r\nוצוארוניהן מעוטרים סִלסוֹלת.  החום הטרוֹפִּי, הנחיתה, הביקוש\r\nאחר מזון, ולבסוף צעדת-היֶזע לאורך החוף הלוהט,  שיווּ לעורם\r\nגוון של שזיפים שעתה-זה רוּחצו.  הנער המפקד עליהם היה לבוש\r\nאף הוא כמותם,  אלא שהסמל על כיפתו עשוי היה זהב.  בהיות\r\nקבוצתו מרוחקת מן המישורת כעשרה מטרים,  השמיע פקודה\r\nוהם עמדו מלכת,  מתנשמים,  מיוזעים,  מתנודדים תחתם באור\r\nהעז.  הנער עצמו הפסיע לפנים,  קרב מקפץ אל המישורת וגלימתו\r\nמתבדרת ברוח,  ועמד לוטש עיניו אל מה שנראה לו כמעט כאפלה\r\nגמורה.\r\n\"איפה האיש עם הרמקול?\"\r\nראלף,  שהבחין בו כי הוא מסוּנוָר מן השמש,  השיב לו.\r\n\"אין כאן שום איש עם רמקול.  זה הייתי אני.\r\nהנער קרב אל ראלף והביט אליו כשהוא מעקם את פניו.  ניכר\r\nבו שמראה הנער בהיר-השער,  שקונכית צהבהבת מוטלת על\r\nברכיו,  לא הניח את דעתו.  הוא נסב חיש לאחוריו וגלימתו\r\nהשחורה חגה סביבו.\r\n\"ואין פה שום אניה?\"\r\nלפנים מן הגלימה המרחפת היה גבה-קומה,  כחוש וגרום,\r\nושערוֹ,  מתחת לכיפה השחורה,  אדמוני.  פניו היו מעוכות\r\nומנומשות,  וכעורות,  בלא שיהיו מטופשות.  מתוך פנים אלה בהו\r\nשתי עינים תכולות אומרות מפח-נפש ומתמלאות,  או נכונות\r\nלהתמלא,  רוגז.\r\n\"ואין פה שום מבוגר?\"\r\nראלף דיבר אל גבו.\r\n\"לא.  אנחנו עורכים אסיפה.  בואו והצטרפו אלינו.\"\r\nקבוצת הנערים לבושי-הגלימות התחילה חורגת מן הטור\r\nהמלוכד ומתפזרת.  הנער הגבוה קרא אליהם.\r\n\"מקהלה,  דום!\"\r\nמתוך ציות לאֶה שבו נערי-המקהלה והצטופפו לטור,  ועמדו\r\nמתנודדים בשמש. עם זאת,  התחילו למחות בשפה רפה.\r\n\"אבל,  מֶרידיוּ! באמת,  מֶרידיוּ... מדוע לא-?\"\r\nואז צנח אחד הנערים אפים ארצה על החול,  והטור נתערער.\r\nהם העלו את הנופל אל המישורת והשכיבוהו שם.  מֶרידיוּ,  עיניו\r\nבוהות,  ניסה לתקן את שעיוֵת.\r\n\"טוב,  טוב.  שבו.  עזבו אותו לנפשו.\"\r\n\"אבל,  מֶרידיוּ...\"\r\n\"הוא תמיד מתעלף,\" אמר מֶרידיוּ.  \"הוא התעלף בגיבּרלטר,\r\nובאדיס-אבבה; ואפילו בתפילות-שחרית,  ישר על מנצח-\r\nהמקהלה.\"\r\nגילוי זה של סוד מאחורי הפרגוד עורר צחקוּקים בקרב\r\nנערי-המקהלה,  שהרגיעו כצפרים שחורות על הגזעים המוצלבים,\r\nועיניהם בחנו את ראלף ברוב ענין.  חזרזיר נמנע מלשאול\r\nלשמותיהם.  עליונות עוטת-מדים זו ומרות אַגָבית זו שנשמעה\r\nמקולו של מֶרידיוּ,  הפילו עליו מורא.  הוא צימצם עצמו לצִדו של\r\nראלף ונתעסק במשקפיו.\r\nמֶרידיוּ פנה אל ראלף.\r\n\"אין פה אף מבוגר?\"\r\n\"לא.\"\r\nמֶרידיוּ ישב על אחד הגזעים וסקר את המעגל.\r\n\"אם כן,  נצטרך לדאוג לעצמנו.\"\r\nחוסה בצלו של ראלף,  קרא חזרזיר במורך-לב:\r\n\"לכן כינס ראלף אסיפה. כדי שנוכל להחליט מה לעשות.\r\nשמענו כמה שמות. זהו ג'וני. ושנים אלה - הם תאומים,  סם\r\nואריק. מי הוא אריק? אתה? לא - אתה סם - \"\r\n\"אני סם.\"\r\n\"ואני אריק.\"\r\n\"רצוי שכולנו נכיר זה את זה בשמותינו,\" אמר ראלף,  \"שמי\r\nראלף.\"\r\n\"אנחנו כבר יודעים את רוב השמות,\" קרא חזרזיר. \"רק עכשיו\r\nשמענו אותם\r\n–\r\n\"שמות של ילדים,\" הפטיר מֶרידיוּ.\" למה שיקראו לי ג'ק? שמי\r\nמֶרידיוּ.\"\r\nראלף נפנה אליו חיש. היה זה קולו של נער היודע את רצונו.\r\n\"והילד ההוא - \" המשיך חזרזיר,  \"שכחתי את -\"\r\n\"אתה מפטפט יותר מדי,\" קרא ג'ק מֶרידיוּ. \"שתוק,  שמן!\"\r\nהכל פרצו בצחוק.\r\n\"לא קוראים לו שמן,\" אמר ראלף.  \"שמו האמיתי חזרזיר!\"\r\n\"חזרזיר!\"\r\n\"חזרזיר!\"\r\n\"הי,  חזרזיר!\"\r\nהתחוללה סערת-צחוק, ואפילו קטון הזאטוטים צחק.  רגע\r\nהיתה חבורת הילדים כמין מעגל סגור של אהדה,  שחזרזיר\r\nמחוצה לו: פניו כוסו סומק עז,  הוא השח ראשו ושב למרק את\r\nמשקפיו.\r\nלבסוף גָוַע הצחוק והמִפקד נמשך.  מבין נערי המקהלה היה\r\nמוריס שני לג'ק באשר לקומתו,  אך רחב-כתפים ומגחך תמיד.\r\nנער אחר,  צנום וחמקני,  שאיש לא הכירו ושהיה בדל לנפשו\r\nמתוך נטיה עזה ליחידות ולסודיות,  מילמל את שמו,  רוג'ר,  ושוב\r\nנאלם דום.  מלבדם היו עוד ביל,  רוברט,  הרולד,  הנרי;\r\nנער-המקהלה שהתעלף,  ישב שעון אל גזע-דקל,  חייך קלושות אל\r\nראלף ואמר ששמו סיימון.\r\nג'ק פתח ואמר:\r\n\"עלינו להחליט בענין החילוץ.\"\r\nנשמע רחש.  אחד הזאטוטים,  הנרי,  קרא שהוא רוצה לשוב\r\nהביתה.\r\n\"שתוק,\" אמר ראלף בלי משים.  הוא הרים את הקונכית.\r\n\"דומני שדרוש לנו מנהיג כדי להכריע בדברים.\"\r\n\"מנהיג! מנהיג!\"\r\n\"עלי להיות המנהיג,\" קרא ג'ק בשחצנות תמימה,  \"מפני שאני\r\nמקהלן כנסיה וסולן ראשון.  אני יכול לשיר דו דיאֶז.\"\r\nושוב רחש.\r\n\"ובכן,\" אמר ג'ק,  \"אני -\"\r\nהוא היסס רגע,  הנער שחור-השער,  רוג'ר,  זע לבסוף ופצה\r\nפיו:\r\n\"בואו נצביע -\"\r\n\"כן!\"\r\n\"נצביע בעד המנהיג!\"\r\n\"בואו נצביע - \"\r\nשעשוע ההצבעה היה מהנה כמעט כקונכית.  ג'ק התחיל מוחה,\r\nאולם ההמולה נעתקה מן הרצון הכללי במנהיג אל בחירת ראלף\r\nעצמו ברוב תשואות.  איש מן הנערים לא היה יכול למצוא טעם\r\nסביר לכך; כל מידה של תבונה שנתגלתה,  ניתן ליחסה לחזרזיר,\r\nואילו המנהיג המובהק שבהם היה ג'ק.  אולם השקט,  שאפף את\r\nראלף באשר ישב,  הבליט אותו מן היתר: וכן קומתו,  חזותו\r\nהמצודדת; ולמרבה המסתורין,  למרבה העצמה,  הקונכית.  היֵשות\r\nשתקעה בה,  שהיתה יושבת וממתינה להם על המישורת והחפץ\r\nהעדין מעוין על ברכיה,  נבדלה בעיניהם מכל השאר.\r\n\"ההוא עם הצדף.\"\r\n\"ראלף! ראלף!\"\r\n\"זה שמחזיק את החצוצרה ההיא,  שיהיה המנהיג.\"\r\nראלף הרים את ידו להסותם.\r\n\"בסדר.  מי בוחר בג'ק למנהיג?\"\r\nמתוך צייתנות עגומה נשאו נערי-המקהלה את ידיהם.\r\n\"מי בוחר בי?\"\r\nידי כל,  חוץ מנערי-המקהלה וחזרזיר,  הורמו לאלתר.  לבסוף\r\nהרים גם חזרזיר את ידו בלי חמדה.\r\nראלף מנה אותן.\r\n\"אם כן,  אני המנהיג.\"\r\nמעגל הנערים פרץ במחיאות-כפים.  אפילו נערי-המקהלה מחאו\r\nכף; והנמשים בפניו של ג'ק נבלעו בסומק של עלבון.  הוא קם על\r\nרגליו,  אך חזר בו וישב תחתיו,  בעוד האויר צולל לקול\r\nהתשואות. ראלף הביט בו,  להוט להציע לו משהו.\r\n\"המקהלה שייכת לך,  כמובן.\"\r\n\"הם יכולים להיות הצבא שלנו\r\n–\r\n\"\r\n\"או ציידים - \"\r\n\"הם יכולים להיות - \"\r\nהסומק גז מפניו של ג'ק. ראלף שוב היסה את הנערים\r\nבנפנוף-יד.\r\n\"ג'ק ממונה על המקהלה.  הם יהיו - מה אתה מעדיף שיהיו?\"\r\n\"ציידים.\"\r\nג'ק וראלף חייכו זה אל זה מתוך אהדה ביישנית.  השאר\r\nהתחילו מדברים בהתעוררות.\r\nג'ק קם על רגליו.\r\n\"בסדר,  מקהלה.  פשטו את הגלימות.\"\r\nכאילו שוחררו משיעוריהם קמו נערי-המקהלה,  מלהגים,\r\nוערמו את גלימותיהם השחורות על העשב.  ג'ק הניח את גלימתו\r\nעל הקורה סמוך לראלף.  מכנסיו הקצרים האפורים דבקו לגופו\r\nמזיעה.  ראלף הסתכל בהם בהתפעלות,  ומשהבחין ג'ק במבטו,\r\nהסביר.\r\n\"ניסיתי לעלות אל ראש הגבעה ההיא,  כדי לראות אם אנחנו\r\nמוקפים מים.  אבל הקונכית שלך הזעיקה אותנו.\"\r\nראלף חייך והניף את הקונכית להסות את הנערים.\r\n\"הקשיבו,  כולכם.  דרוש לי זמן כדי לשקול הכל.  אינני יכול\r\nלהחליט על רגל אחת מה עלינו לעשות.  אם המקום הזה אינו אי,\r\nייתכן שניחלץ מכאן כעבור זמן קצר,  לכן,  עלינו לקבוע קודם-כל\r\nאם זה אי. עכשיו על כולכם להישאר כאן ולהמתין,  ולא להתפזר.\r\nשלושה מאתנו - אם נהיה יותר נאבד זה את זה בדרך - שלושה\r\nמאתנו יערכו סיור כדי לברר היכן אנו נמצאים. אני אלך,  וג'ק,\r\nו - \"\r\nהוא סקר את הפנים השוקקות סביבו,  לא היה מחסור\r\nבמועמדים לבחירה.\r\n\"וסיימון.\"\r\nהנערים הסמוכים לסיימון ציחקקו,  והוא קם ממקומו מחייך.\r\nעתה,  שחוורון התעלפותו חלף,  נתגלה כנער צנום ועֵרני,  שעיניו\r\nניבטות מתחת לסכך של שער חָלָק,  שחור ונוקשה ושמוט כלפי\r\nהמצח.\r\nהוא הניד בראשו לאות הסכמה.\r\n\"גם אני - \"\r\nג'ק שלף סכין גדול מנרתיקו והטיחו בגזע-עץ.  ההמולה\r\nנתעצמה ושככה לאִטה.\r\nחזרזיר זע.\r\n\"גם אני אלך.\"\r\nראלף נפנה אליו.\r\n\"אתה אינך מתאים למשימה מסוג זה.\"\r\n\"בכל-זאת\r\n–\r\n\"\r\n\"איננו רוצים בך,\" אמר ג'ק,  ברור ומפורש.  \"די בשלושה.\"\r\nמשקפיו של חזרזיר נתברקו.\r\n\"אני הייתי אתו כשמצא את הקונכית.  אני הייתי אתו לפני\r\nכולכם.\"\r\nג'ק והאחרים לא שעו אליו.  הכל נתפזרו.  ראלף,  ג'ק וסיימון\r\nקפצו מן המישורת והתרחקו בחולות שמעֵבר לבריכת-השחיה.\r\nחזרזיר השתרך בעקבותיהם.\r\n\"אם סיימון ילך בין שנינו,\" אמר ראלף,  \"נוכל לשוחח מעל\r\nלראשו.\"\r\nהשלושה הרחיבו צעד.  כיוָן שכך,  נאלץ סיימון מפעם לפעם\r\nלהחיש צעדיו כדי לא לפגר אחריהם.  פתאום עמד ראלף מלכת\r\nוהחזיר פניו אל חזרזיר.\r\n\"ראֵה\".\r\nג'ק וסיימון התעלמו ממנו.  הם הוסיפו לצעוד.\r\n\"אינך יכול לבוא אִתנו.\"\r\nמשקפיו של חזרזיר שבו ונתכסו דוק - הפעם מחמת השפלה.\r\n\"אתה סיפרת להם.  אחרי מה שאמרתי לך.\"\r\nפניו ליהטו,  שפתיו ריטטו.\r\n\"אחרי שאמרתי שאינני רוצה - \"\r\n\"על מה,  לכל הרוחות,  אתה מדבר?\"\r\n\"על זה שקוראים לי חזרזיר,  אמרתי שלא איכפת לי כל עוד לא\r\nקוראים לי חזרזיר; וביקשתי שלא תסַפר להם,  ואתה הלכת\r\nוהכרזת לפני כולם - \"\r\nעמדה ביניהם שתיקה. ראלף,  שהביט עתה אל חזרזיר ביתר\r\nהבנה,  ראה אותו נפגע,  מדוכא.  רגע פסח על שתי הסעיפים בין\r\nהתנצלות לבין פגיעה נוספת.\r\n\"מוטב 'חזרזיר' מ'שמן',\" פסק לבסוף כמנהיג אמיתי.  \"בכל\r\nאופן,  צר לי אם נפגעת.  עכשיו שוב אל האחרים וסיים את מפקד\r\nהשמות.  זאת המשימה שלך.  להתראות.\"\r\nהוא פנה ורץ בעקבות השנים האחרים.  חזרזיר הוסיף לעמוד\r\nעל עמדו וסומק ההתמרמרות נגוז מעט-מעט מלחייו.  לבסוף חזר\r\nאל המישורת.\r\nהשלושה פסעו חיש על-פני החול.  המים שפלו וחשפו\r\nרצועת-חוף זרועה אצות,  שהיתה מוצקה כמעט ככביש.  מעין\r\nהילת-זוהר חפפה עליהם ועל הנוף,  והם היו מודעים לה ושמחו\r\nבה.  הם הביטו זה אל- זה,  צוחקים ברִגשה,  מדברים ואין\r\nמקשיבים.  האויר היה צח.  ראלף,  שחש צורך לבטא את\r\nרחשי-לִבּוֹ,  עמד על ראשו והתהפך על גבו.  אחרי שפסקו מצחוקם\r\nליטף סיימון את זרועו של ראלף בביישנות; ושוב ראו לצחוק.\r\n\"בואו,  נתקדם,\" אמר ג'ק.  \"אנחנו סיירים.\"\r\n\"נגיע עד קצה האי,\" אמר ראלף, \"ונראה מה יש מעבר לפינה,\r\nמהצד השני.\"\r\n\"אם זה אי - \"\r\nעתה,  שפנה היום,  רפו מעט תעתועי-השרב. הם מצאו את קצה\r\nהאי,  והוא נראה לעין בבהירות ולא כמין מִקסם-שוא נעוֶה דמות\r\nודמיון. גם כאן שררה ערבוביַת הצורות הרבועות,  וגוש גדול\r\nאחד נשתרבב לתוך הלָגוּנה.  עופות-ים היו מקננים שם.\r\n\"כמו זיגוּג,\" אמר ראלף, \"על עוגה ורודה.\"\r\n\"לא נוכל לראות מה מעבר לפינה,\" אמר ג'ק,  \"מפני שאין כאן\r\nשום פינה,  רק עיקול קל.  ורואים שהסלעים כאן יותר קשים\r\nלמעבר - \"\r\nראלף האהיל על עיניו והתחקה אחר מִתארם החרוּק של\r\nהצוקים המתנשאים לעֵבר ההר. חלק זה של החוף היה סמוך יותר\r\nלהר מכל חלק אחר שראו עד כה.\r\n\"ננסה לטפס על ההר מכאן,\" אמר. \"אני משער שזו הדרך\r\nהקלה ביותר.  הסבך דליל כאן יותר ויש יותר סלעים ורודים.\r\nבואו.\"\r\nשלושת הנערים התחילו מטפסים על ארבע.  איזה כוח לא-נודע\r\nעקר וקיעקע את הקוביות הללו,  והן נותרו מוטלות באלכסון,  פה\r\nושם מעורמות זו על גב זו בשיעור פוחת והולך. המַתלול היה\r\nעשוי בדרך-כלל צוק וָרוד ועליו גוש סלע מלוּכסן; ומעל זה,  עוד\r\nועוד כמותו,  עד שהיתה הוַרדיות לסוָר של סלעים מאוזנים,\r\nהמזדקר מתוך מעשה-הלוּלאה הדמיוני של מטפסי-היער.  במקום\r\nשהצוקים הורודים התנשאו מן הקרקע,  התפתלו פה ושם\r\nמשעולים צרים כלפי מעלה.  הנערים יכלו להתקדם בהם עקב\r\nבצד אגודל,  כשהם משוקעים בעולם הצומח ופניהם אל הסלעים.\r\n\"מי פילס את המשעול הזה?\"\r\nג'ק עמד מלכת וקינח את הזיעה מפניו.  ראלף ניצב לידו\r\nקצר-נשימה.\r\n\"בני-אדם?\"\r\nג'ק הניד בראשו.\r\n\"חיות.\"\r\nראלף הציץ אל תוך האופל שמתחת לעצים.  היער צלל לקול\r\nהמיה דקה.\r\n\"בואו,  נתקדם.\"\r\nהקושי היה לא בעליה התלולה בכתפי הסלעים,  אלא בצורך\r\nלהבקיע מפעם לפעם את סבכי הצומח,  כדי להגיע לשביל הקרוב.\r\nכאן היו שרשי המטפסים וגזעיהם סבוכים כל-כך,  עד שהנערים\r\nנאלצו להשתחל בעדם כמחטים גמישות.  מורה-דרכם היחיד,  חוץ\r\nמן הקרקע החומה ונצנוצי-האור האקראיים מבעד לעלוָה,  היה\r\nנטיית השיפוע: אם פירצה זו או אחרת,  העטורה כבלי מטפסים,\r\nגבוהה מקודמתה.\r\nבדרך כלשהי התקדמו כלפי מעלה.\r\nבעודם לכודים בסבכים אלה,  באחד מרגעיהם הקשים ביותר,\r\nנפנה ראלף אל האחרים בעינים קורנות.\r\n\"עצום!\"\r\n\"כביר!\"\r\n\"פצצה!\"\r\nעילת הנאתם לא היתה מחוּורת להם.  שלשתם כאחד היו\r\nמיוזעים,  מלוכלכים ויגעים.  ראלף היה שרוּט ומשוֹרט.  עבי\r\nהמטפסים היה כעבי ירכיהם והם לא הותירו אלא מעין מנהרות\r\nלהמשך החדירה.  ראלף השמיע צעקה לנסיון,  והם הטו אוזן\r\nלהדים המעומעמים.\r\n\"לזה אני קורא סיור,\" אמר ג'ק.  \"אני מוכן להתערב שלא\r\nדרכה כאן רגל אדם לפנינו.\"\r\n\"יהיה עלינו לשרטט מַפּה,\" אמר ראלף,  \"אבל אין לנו נייר.\"\r\n\"נוכל לעשות שרטות על שִיפָה,\" אמר סיימון,  \"ולמרוח אותן\r\nבחומר שחור.\"\r\nשוב באה שעת האחוָה המרוֹממת של עינים קורנות בתוך\r\nהחשכה.\r\n\"עצום!\"\r\n\"אדיר!\"\r\nלא היה כאן די מקום לעמידה על הראש.  הפעם ביטא ראלף את\r\nעצמת רגשותיו בהפילו את סיימון לארץ במהלומת-אגרוף\r\nכביכול; ובמהרה היו לערימה עולצת,  מתפתלת באפלולית הסבך.\r\nמשנתפרדו הדבקים אמר ראלף ראשון:\r\n\"עלינו להתקדם.\"\r\nסלע-השחם הקרוב עמד בדֵל מן המטפסים והעצים והם יכלו\r\nאיפוא לעלות במרוצה במשעול.  זה הוליכם אל מערֶה-יער שניתן\r\nלהשקיף ממנו על הים הרחב.  במערֶה זרחה השמש; היא יבשה\r\nאת הזיעה שריותה את בגדיהם בחום הלח,  האפל.  לבסוף יכלו\r\nלהעפיל אל הפסגה תוך טיפוס על ארבע על-פני גושי-סלע\r\nורודים,  ללא חציה נוספת בחשכה. הם עשו את דרכם דרך\r\nהמעברים הצרים ועל-פני צרורות אבנים חדות.\r\n\"הביטו! הביטו!\"\r\nגבוה מעל לקצה זה של האי זקרו הכֵּפים הנתוצים את צוקיהם\r\nונקיקיהם למרום. הסלע שג'ק נשען עליו זע בקול חירוק כאשר\r\nניסו להָדפו.\r\n\"בואו\r\n–\r\n\"\r\nאבל לא \"בואו נעלה\" לפסגה. ההעפלה אל הפסגה מן הדין\r\nלהשהותה עד שיוכלו שלושת הנערים לאֶתגר זה. הסלע היה\r\nגדול כמכונית קטנה.\r\n\"יחד!\"\r\nהינוֹע פנים ואחור,  תאֵם קצב.\r\n\"יחד!\"\r\nהַגבּר תנודות המטוטלת. הַגבר,  הַגבר,  התקדם וּדחַק בנקודת-\r\nהאיזון הרחוקה ביותר\r\n–\r\nהַגבר\r\n–\r\nהַגבר -\r\n\"יחד!\"\r\nסוף עמוד 26",
    "Author": "ויליאם גולדינג",
    "Language": "אנגלית",
    "Translator": "אמיר צוקרמן"
}