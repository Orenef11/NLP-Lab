{
    "Article-name": "המאזין הלילי",
    "Article-text": "\r\nTHE NIGHT LISTENER, Armistead Maupin\r\nאני יודע איך זה נשמע כשאני קורא לו בני. יש\r\nבזה משהו מעושה קצת,  מתיימר קצת,  קשה להתייחס לזה\r\nברצינות.  שמתי לב להבעות הפנים של האנשים,  לחיוכים\r\nהקלושים,  הסלחניים,  הנעלמים כהרף עין.  לא קשה לראות\r\nאיך הם מתייגים אותי; גבר שלא מימש את עצמו,  קרוב\r\nלחמישים מהצד הלא-נכון,  נאחז בהזדמנות האחרונה\r\nלאבהות,  עם ילד של מישהו אחר.\r\nלא נכון.  האמת היא שאף פעם לא רציתי ילד.  אף פעם\r\nלא חשבתי שייעודי כגבר נגזל ממני בגלל איזו גחמה של\r\nהטבע.  פיט ואני היינו תאונה,  פשוט כך,  התנגשות של\r\nשתי נפשות אחיות בלי כל קשר לדחפי הורות,  חבויים או\r\nאחרים.  את זה אני יכול לומר לכם בוודאות.\r\n\"בני\" אינה המילה הנכונה,  כמובן.\r\nאבל זו המילה היחידה שגדולה דיה לתאר את מה\r\nשקרה.\r\nאני בדאי מקצועי,  ראו הוזהרתם: שנים בזזתי את חיי כדי\r\nלדלות מהם את הבדיון.  כעקעק אני שומר את כל הנוצץ\r\nומשליך את השאר; אין לי חפץ במה שאינו משרת את\r\nהגיאומטריה של הסיפור.  לכן,  במה שנוגע לעובדות\r\nאי-אפשר ממש לסמוך עלי.  תשאלו את גֶ'ס קַרמוֹדי,  שחי\r\nאתי עשר שנים והכיר את הבעיה מכלי ראשון.  היה לו\r\nאפילו שם לַדבר: תסמונת הפיל המקושט,  על-פי סיפור\r\nשסיפרתי לו פעם על חבר ותיק מימי הלימודים.\r\nחברי,  ששמו בוֹיד,  התגייס ל\"חיל-השלום\" בשלהי\r\nשנות השישים.  הוא נשלח אל כפר בהודו והתאהב שם\r\nבנערה בת המקום ולבסוף הציע לה נישואים.  אבל הוריו\r\nכחולי-הדם של בויד,  בביתם שבקרוליינה הדרומית,\r\nהתחלחלו כל-כך מן המחשבה שיהיו להם נכדים שחומים,\r\nשסירבו להשתתף בטקס הכלולות בניו-דלהי.\r\nבויד שלח להם אפוא תמונות.  הכלה,  כך התברר,  היתה\r\nאריסטוקרטית,  בת לקַסטה המיוחסת מכולן,  ובלי ספק\r\nאצילית יותר מכל בני משפחתו של בויד.  הזוג נישא בפאר\r\nמלכים,  על גבם של צמד פילים מקושטים באבנים טובות.\r\nהוריו של בויד,  שהיו כלואים בסנוביות של המעמד\r\nהבינוני,  הצליחו להחמיץ אירוע חברתי של פעם בחיים.\r\nאת הסיפור הזה סיפרתי פעמים רבות כל-כך עד שג'ס\r\nידע אותו בעל-פה.  וכך,  כשהגיע בויד העירה בענייני\r\nעסקיו והם נפגשו לראשונה,  היה ג'ס בטוח שהוא יודע\r\nבדיוק איך לפתוח בשיחה.  \"נו, \" אמר בקלילות,  \"גבריאל\r\nמספר לי שהתחתנת על פיל.\"\r\nבויד בהה בו,  מבולבל.\r\nהרגשתי שפני מאדימים.  \"מה,  לא?\"\r\n\"לא,\" אמר בויד בצחוק נבוך.  \"התחתנו בכנסייה\r\nפְּרֶסְבִּיטֶרְיַאנית.\"\r\nג'ס לא אמר דבר,  אבל נעץ בי מבט זעום-עפעפיים\r\nשאת פירושו למדתי לדעת זה כבר: אסור לסמוך עליך\r\nבעניין העובדות.  להגנתי ייאמר שעיקר הסיפור היה נכון.\r\nבויד אכן נשא לאישה נערה הודית שפגש ב\"חיל-השלום\",\r\nוהתברר שהיא עשירה מאוד.  והוריו של בויד - שבאמת\r\nהיו אנשים צרי אופקים מאין כמותם - הצטערו תמיד על\r\nכך שלא היו בחתונה.\r\nעל הפילים איני יודע מה לומר חוץ מזה שהאמנתי בהם\r\nאמונה שלמה.  אין ספק שמעולם לא הרגשתי שהם שקר,\r\nאולי דווקא מין סימן מקוצר של אמת גדולה יותר ומספקת\r\nפחות.  ברוב הסיפורים יש פערים המשוועים לפילים\r\nמקושטים.  ואני,  אבוי,  יצרי דוחק בי לספק אותם.\r\nאני לא רוצה שדברים כאלה יקרו כשאדבר על פיט.\r\nאנסה להציג את העובדות בדיוק כמו שאני זוכר אותן, זו\r\nאחר זו, נטולות קישוטים ככל האפשר.  זאת לפחות אני חב\r\nלו, לבני - לשנינו,  בעצם - ולעלילות המאולתרות של\r\nחיי היומיום.\r\nאבל יותר מכל אני רוצה שתאמינו לדברים.\r\nזה יהיה קשה גם כך.\r\nלא הייתי אני עצמי אותו יום אחר-הצהריים כשהופיע\r\nפיט.  ואולי הייתי אני עצמי יותר משהייתי מעולם.  ג'ס\r\nעזב אותי שבועיים קודם לכן,  והידיעה שכך הוא עדיין\r\nהיתה כפצע פתוח.  מעודי לא הכרתי את הצער כדבר גופני\r\nכל\r\n-\r\nכך,  נוכחות ממשית שהכבידה על איברַי כמו משהו\r\nרטוב וצמרי.  לא יכולתי לכתוב,  לא רציתי,  על-כל-פנים\r\n- לא הייתי מוסגל לשאת את ההסתכלות העצמית\r\nהמפרכת שתובעת כתיבת סיפור.  הייתי מאכיל את הכלב,\r\nמוציא אותו לטייל,  עובר על הדואר,  מאכיל את עצמי,\r\nמדיח את הכלים, שוכב שעות על הספה מול הטלויזיה.\r\nכל דבר נראה לי קשור לכאבי.  כל פרסומת טיפשית\r\nלקפה עשויה היתה להטיל אותי למעמקי התוגה\r\nהצ'כובית.  לא היה לי מפלט מחוסר הביטחון ומהפחד\r\nומהכעס.  נישואי התפוצצו באוויר,  שרידיהם נפוצים לכל\r\nעבר,  ולא היה בכוחי אלא לחטט בפסולת ולחפש סימן\r\nכלשהו לסיבה אפשרית,  קופסה שחורה מלשינה.\r\nהדברים שידעתי בוודאות נהפכו למין פזמון חוזר\r\nשדקלמתי באוזני חברים בטלפון: ג'ס שכר דירה בבּוּאֶנה\r\nויסטה פארק. הוא רוצה מרחב,  אמר,  מקום שבו יוכל\r\nלהיות לבד.  עשר שנים ציפה למותו ועכשיו הוא מתכוון\r\nלחשוב איך לחיות. (עכשיו זה מותר,  התברר לו,  אין עוד\r\nצורך לקרוא לזה הכחשה.) הוא יעשה מדיטציה ויקרא\r\nויתמקד בעצמו,  לשם שינוי.  הוא לא יודע בדיוק מתי\r\nיחזור,  ואם יחזור,  ואם ארצה בו בכלל כשזה ייגמר.  אני לא\r\nצריך לקחת את זה באופן אישי,  אמר,  אין לזה כל קשר\r\nאלי.\r\nואז,  אחרי שמילא וגדש את תרמיליו במעכבי פירוק\r\nחלבונים,  הדביק נשיקה חגיגית על שפתי ועלה על\r\nהאופנוע האדום ששישה חודשים קודם לכן למד בכוחות\r\nעצמו לרכוב עליו.  אף פעם לא נתתי אמון בכלי הזה.\r\nעכשיו,  כשהבטתי בו מתרחק ברעם במורד הגבעה,  הבנתי\r\nמדוע: מאז ומתמיד נראה כאילו נועד לרגע הזה.\r\nהבדידות שבאה אחר-כך הורידה אותי מהפסים.  או\r\nפחות אל רחובות רובע הקַסטרוֹ פעם אחת ביום,  לחפש\r\nלי צלעות חזיר וקלטות פורנו,  רק כדי להיות בין החיים.\r\nזה היה מוזר,  אחרי עשר שנים של התכרבלות עם ג'ס.  כל\r\nהנערים עגולי הראש עם הזקנקנים וכתובות הקעקע.  כל\r\nהזקנים,  כמוני,  מדשדשים במכנסי הג'ינס המגוהצים\r\nוהשפמים הצבועים שלהם,  המומים שהם עדיין כאן,  עדיין\r\nמחפשים אהבה בשוק.\r\nוהמיתוג הזוחל של כל העסק,  כל סניפי ה\"בּוֹדי שוֹפּ\"\r\nוה\"סַנגלַאס האט\",  כמו בכל קניון אמריקאי.  המקום הפך\r\nלדיסנילנד להומואים,  ושמות הדמויות הנצחיות חקוקים\r\nבאותיות גדולות על קירות בר הפירות החדש הנוצץ.  לא\r\nיכולתי שלא לבדוק,  כמובן,  וגיליתי את עצמי,  \"גבריאל\r\nנוּן\" - משמאלה של מכונת החיטה הירוקה - בין\r\n\"אוסקר ויילד\" ל\"מרטינה נַבְרַטילובה\".\r\nאפילו בדיכאוני זה עורר בי ריגוש,  וגם האופן שבו היה\r\nשמי צץ ועולה חרש בעקבותי כשהלכתי ברחוב.  פעם אחת\r\nעצרה אותי מדריכת תיירים של חברה בשם \"קרוּז\r\nבקסטרו\".  באדיבות לבבית הגישה אותי,  את המוצר\r\nהמקומי,  לכתריסר מבקרים מגרמניה והולנד.  הם מחאו כף\r\nבנימוס,  עומדים להם באמצע המדרכה הסואנת,  ואחד מהם\r\nשאל אותי מה שלום ג'ס.  אמרתי שהוא בסדר גמור,\r\nשהקוקטייל החדש עושה פלאים,  שרמות האנרגיה שלו\r\nמעולם לא היו גבוהות יותר,  שיש לו סיכוי של ממש\r\nלהישאר בחיים,  תודה לאל.  וכולם כל-כך שמחו לשמוע.\r\nהסתלקתי לפני שמישהו יספיק לראות איזה נוכל אני.\r\nאו לשים לב לשֵם שעל קלטת הווידיאו שמתחת לזרועי:\r\n\"דוקטור ג'קיל עושה ביד\".\r\nויום אחד אחרי-הצהריים באה אלי מנהלת-החשבונות\r\nשלי,  אנה,  לתת לי המחאות לחתימה.  הסברתי לה את\r\nהמצב בטלפון,  כי עד אז טיפל ג'ס בכספים.  היא קיבלה\r\nאת זה בשלווה,  אבל חשתי אצלה שמץ של דאגה אמהית.\r\nזה נראה משונה מצד אישה בת עשרים ואחת,  אבל הכרתי\r\nלה טובה.\r\nאנה היא שבזכותה התאפשר כל הסיפור עם פיט.  בלי\r\nהתערבותה באותו בוקר,  הוא לא היה מצליח בשום אופן\r\nלהיקלע אל מסלולי המצטמצם במהירות.  היא ואני\r\nהתחפרנו בחדר העבודה - חדר העבודה של ג'ס - למיין\r\nקבלות ולעבור על הדואר כדי למצוא את החשבונות.\r\nיכולתי לעשות את זה בעצמי אבל אנה,  נדמה לי,  השגיחה\r\nבעפעפי האדומים וניסתה לארוח עמי לחברה.  עיניה שלה,\r\nשחורות-מבריקות בתוך פנים בצורת לב,  בחנו אותי\r\nבכובד ראש בכל פעם שחשבה שאני לא מסתכל.  אני זוכר\r\nששמתי לב לדמיון קל לאוֹליביָה הַאסי ב\"אופקים אבודים\"\r\n- השוואה מלפני המבול ממש,  לא היה כל טעם לומר\r\nאותה.\r\n\"זה נראה מעניין,\" אמרה ודחפה לעברי חבילה. זו\r\nהיתה מעטפה מרופדת,  עשרים על עשרים וחמש,  בערך.\r\n\"אל תהיי כל-כך בטוחה,\" אמרתי.  \"אלה סתם יריעות\r\nהגהה.\"\r\n\"צילומים?\"\r\n\"לא,  הגהות של ספר.  איזה עורך רוצה משהו לכריכה\r\nהאחורית.\"\r\n\"אתה יודע כבר לפי האריזה?\"\r\n\"בחושך,\" אמרתי,  \"ובעיניים עצומות.\" הצבעתי על\r\nהתווית שעל המעטפה.  \"זה מהוצאת 'אַרגוּס',  את רואה?\"\r\nיכולתי לספר לה גם את תוכן המכתב המצורף.  הכותב\r\nודאי מציין שהוא יודע כמובן כמה יקר זמני וכמה\r\nכתבי-יד אני מקבל מן הסתם בכל שבוע.  אחר-כך הוא\r\nמוסיף וקובע שדי בכמה מילים טובות מפיו של סופר\r\nבשיעור קומה כשלי לסייע לאוטוביוגרפיה הנוקבת הזאת,\r\nלרומן היציאה-מהארון הרגיש הזה,  לספר הבישול של\r\nחולה האיידס המפורסם המדהים הזה,  למצוא את דרכו אל\r\n\"קהל שהוא כה ראוי לו\".  כלומר,  כמובן,  מתרוממים.\r\nאבל שתקתי.  לא רציתי שאנה תראה כמה ארסי יכול\r\nלהיות לב שבור.  רציתי שהיא תמשיך להיות בעדי.  רציתי\r\nשכולם יהיו בעדי.  לכן חייכתי אליה חיוך עקום והעפתי\r\nאת החבילה אל סל הניירות.\r\n\"הֵי,\" אמרה,  במבט מתרעם קצת.  \"זה בכלל לא מסקרן\r\nאותך?\"\r\n\"לא.\"\r\n\"למה לא?\"\r\n\"כי כרגע אני לא מסוגל לסבול כתיבה מבריקה של\r\nמישהו אחר.\"\r\nהיא שקלה את העניין: \"אולי זה יהיה מחורבן דווקא.\"\r\n\"אז למה לקרוא?\"\r\n\"לא יודעת.  כדי להתעודד?\"\r\n\"זה לא עובד ככה.  אני מזדהה עם החומר המחורבן.\"\r\n\"באמת?\" ניכר בה שהיא לא מבינה כלום.\r\n\"קשה להסביר,\" אמרתי.  \"זה קטע של סופרים.\"\r\n\"כנראה,\" מלמלה,  התייאשה ממני ושבה אל עמלה.\r\nכמעט התפתיתי להאשים בשטויות האלה את המשבר\r\nהנוכחי,  אבל האמת היא שמעולם לא היה לי ביטחון גמור\r\nביכולתי הספרותית.  והלוא הכתיבה שלי נועדה במקורה\r\nלשידור: עלילות כורסה קטנות וקליטות שהייתי קורא\r\nאחת לשבוע,  חצי שעה,  בתוכנית \"נוּן בלילה\",  ברדיו\r\nהציבורי הארצי.  דמויותי היו ערב-רב אבל חביב,  אנשים\r\nשנלכדו בבדיחה הגדולה של החיים המודרניים וכדי\r\nלשרוד היה עליהם להפוך את חבריהם למשפחה.  בהדרגה\r\nהפכה הסדרה ללהיט,  לסדרת פולחן; המאזינים היו\r\nמצטופפים בהמוניהם סביב מקלטי הרדיו,  דבר שלא היה\r\nכמוהו מאז ימי סדרות הרדיו של שנות הארבעים. בתור\r\nמסַפר זה נתן לי סיפוק אדיר,  אבל בתור סופר הרגשתי\r\nכשרלטן,  כאילו פרצתי אל היכל הספרות דרך חלון פתוח\r\nבמרתף.\r\nולא משנה לי שהספרים שהסיפורים האלה קובצו בהם\r\nנמכרים בהצלחה כל הזמן,  וגם לא ש\"בַּארנס אנד נובל\"\r\nו\"אמזוֹן.קוֹם\" משתמשים כעת בשמי כדי לקדם את\r\nמכירותיהם.  בלבי אני עדיין מתחזה מוכשר,  קוסם המציג\r\nעל המדרכה את תעלוליו לעיני הקהל שמחוץ לבית-\r\nהאופרה.  סופר אמיתי מככב בכנסים ובמפגשי קיץ ביַאדוֹ\r\nושמו מופיע ב\"ניו-יורק טיימס בּוּק ריוויוּ\" בציון \"כדאי\r\nלזכור\".  סופר אמיתי בשום פנים לא היה מפסיק לכתוב\r\nכשחייו קורסים פתאום.  הוא היה לוכד כל פרט ופרט עד\r\nהאחרון שבהם.  הוא היה נועץ את לבו בסיכה על הדף\r\nובלבד שיוכלו קוראיו להביט בו מקרוב.\r\nאבל רוח הלחימה שלי דעכה כשהחלו נישואי להיפרם.\r\nאבד לי מנוע חיוני שלא ידעתי כלל על קיומו.  העלילות\r\nהמתפתלות ברוב חן שהיו יקרות ללב מאזיני ניזונו\r\nמאופטימיות בסיסית שנגוזה בן-לילה.  ומרגע שהיא לא\r\nהיתה עוד,  קולי כמחבר אבד לי - ממש כך,  פשוטו\r\nכמשמעו: בעיצומה של הקלטה.\r\nבאותו יום הקלטנו,  כרגיל,  בתחנת הרדיו הציבורי\r\nהמקומית, שבאמצעות לווין היתה מעבירה את הסדרה\r\nלשאר המערכת. (כנער מכור לחלל אספתי קטעי עיתונות\r\nעל הספוּטניק,  ותמיד נהניתי לדעת שאחד מנכדיו של\r\nהלוויין ההוא מעביר לאומה את סיפורַי.) זה כמה שבועות\r\nשלא הצלחתי לכתוב,  אבל עדיין היה לי מלאי של\r\nחמישה-שישה פרקים שיכלו לתת לי שהות עד שאצליח\r\nלסדר לי את הראש.\r\nאבל עשר דקות אחרי שהתחלנו,  כשחזר הטכנאי\r\nוהשמיע פסקה בעייתית שהקלטנו,  גיליתי דבר-מה\r\nשערער את ביטחוני.\r\n\"מה קרה?\" שאל,  כשהרגיש במבוכתי.\r\n\"זה לא נשמע כמוני,\" אמרתי לו.\r\nהוא משך בכתפיו.  \"רמות הקול לא השתנו.\"\r\n\"לא,  אני מתכוון... אני לא נשמע כמוני.\"\r\nהפעם פער את עיניו והמהם את מנגינת הנושא מתוך\r\n\"אזור הדמדומים\".\r\n\"אני רציני,  קֶווין.\"\r\n\"אתה רוצה לעשות הפסקה?\"\r\n\"לא,  בוא נחזור על זה מתחילת העמוד.\"\r\nהתחלתי שוב,  אבל קולי נשמע מזויף ומנותק עוד יותר.\r\nהתחלתי להתבלבל במילים הפשוטות ביותר בסצינה\r\nהביתית הקלילה שניסיתי להציג. (הזוג הדומה ביותר לי\r\nולג'ס רב על השליטה בשלט-רחוק.) לאחר חצי תריסר\r\nניסיונות כבר חרגתי כל-כך מהזמן שהוקצה לי,  שחברי\r\nהפאנל של התוכנית הבאה - שלישיית חכמים מעמק\r\nהסיליקון - החלו סובבים בחדר הבקרה במורת רוח\r\nגלויה.  לא חפצתי בעדים להרס העצמי שלי ולכן התנצלתי\r\nלפני הטכנאי,  הסרתי את האוזניות ועזבתי את החדר\r\nלצמיתות.\r\nשבוע אחר-כך,  בלי כל הסבר,  התחיל הרדיו הציבורי\r\nלהגיש למאזיניו \"קטעים נבחרים של נוּן בלילה\".\r\nובכן,  ישבתי לי בלי להועיל בזמן שאנה עבדה ולהקה של\r\nמַצנמים מכונפים חלפה במעופה על פני צג המקינטוש של\r\nג'ס.  זה היה תמיד שומר-המסך החביב עליו ולא היתה\r\nאפוא כל סיבה לחשוב שהוא הניח אותו אחריו כהערת\r\nפרידה.  אף-על-פי-כן לא היה אפשר להתעלם מהאירוניה.\r\nמכשירי החשמל הביתיים העליזים האלה היו כמדומה\r\nתמצית המשפחתיות האבודה שלנו,  הביתיות שאפשר\r\nלסמוך עליה,  שהיתה ואיננה.  חשתי הקלה ברורה כשלחצה\r\nאנה על אחד המקשים וסילקה אותם.\r\n\"עדכנת את קובצי קְוויקֶן?\" שאלה.\r\n\"לא\",  אמרתי,  \"אני לא יודע איך נכנסים לזה.\"\r\nהיא עפעפה אלי באי-אמון.\r\n\"אני איש\r\nIBM\r\n,\" אמרתי.  \"ג'ס טיפל בזה תמיד.\"\r\nהיא התחילה להקליק על העכבר.  \"טוב,  תשמור את כל\r\nהקבלות.  אני אדאג לכל השאר.\"\r\n\"מצוין,\" אמרתי בקול רפה.\r\n\"למה שלא תלך לנוח קצת?\" שאלה.\r\n\"את מתכוונת שאסתלק מפה?\"\r\n\"כן.\"\r\nהילד הבעייתי הוגלה לחדרו.\r\nהכלב ואני יצאנו אפוא לטיול.  הרחוב שפנינו אליו -\r\nאותו רחוב שאנחנו פונים אליו תמיד - זכה בתואר שדרה\r\nבראשית המאה,  אם כי אין הוא ראוי לו באמת.  אמנם הוא\r\nמרוצף בלבֵנים אדומות ולאורכו נטועים עצי שזיף אדומי\r\nעלים מרשימים למדי,  אבל כל-כולו גוש בניינים אחד\r\nוהוא מסתיים במבוי סתום בשולי יער סַטרוֹ.  בתי-הרעפים\r\nשלאורכו ישנים ולהם מרזבי נחושת נוטפי ירוקת,  אבל\r\nקסמם הבדוק לא פעל באותו יום אחר-הצהריים.\r\nהגעתי לחורשה הרבה לפני הוּגוֹ.  לרגלי השתרע ואדי\r\nעטוף ערפל ואקליפטוסים חרקו שם כתרניה של ספינה\r\nתלת-סיפונית.  בהיתי בהם רגע,  אובד בקדרותם\r\nהאופראית,  ואז פניתי לאחור וחיפשתי את הכלב.  הוא\r\nפיגר אחרי מטרים רבים,  עיוור ומטושטש מכדי למצוא את\r\nדרכו.  כששרקתי התרוממו אוזניו השמוטות לחצי התורן,\r\nאבל הוא מיהר לפנות בכיוון הלא-נכון.  זקן מסכן,  חשבתי.\r\nמזמן שג'ס הסתלק הוא נראה אובד עצות אף יותר מקודם.\r\n\"הי,  תפלצת! תסובב את התחת.\"\r\nקולי שוב נשמע לא שלי.  רק באמצע הדרך אליו\r\nתפשתי למה: נשמעתי בדיוק כמו ג'ס.  הטון המחוספס\r\nאבל העממי היה בדיוק הטון שדיבר בו אל הוגו.  ואיש\r\nמלבדו,  האמינו לי,  לא כינה מעולם את הכלב \"תפלצת\".\r\nלא היה בזה שום דבר פלאי,  זה לא היה אלא תכסיס זול\r\nשל הנפש,  ששחזרה את ג'ס בדרך היחידה שהייתי מסוגל\r\nלה.  כמה פתטי,  חשבתי.  וכמה אופייני לי לשמש בובת-\r\nכפפה במופע הפיתום הכושל של עצמי.\r\nהערפל היה כבד הרבה יותר בדרך הביתה.  מתוך הרגל\r\nהתקרבתי אל הבית מהמדרכה שממול,  שמשם הוא נראה\r\nבַּהקשר שלו: שלוש קומות צרות חצובות במדרון המיוער.\r\nרעפי עץ הארז החדשים עדיין היו חיוורים מדי יחסית\r\nלשוליים הירוקים הכהים,  אבל עוד עונת גשמים אחת או\r\nשתיים וגונם ישתנה לכסף מושחר.  קודם ציפיתי לכך\r\nבקוצר רוח.  רציתי שהמקום ייראה כאחוזה משפחתית,\r\nכאילו גרנו שם מאז ומתמיד.\r\nכשנכנסנו לגור בבית,  שלוש שנים קודם לכן,  התמכרנו\r\nלבולמוס של שיפוצים.  גדרות ומרפסות צצו בן-לילה,\r\nוהגינה הגיעה למלוא צמיחתה,  גן-עדן מוכן של שושנות\r\nהאלפים ובמבוק שחור ועצי שרך אוסטרליים שמידתם\r\nכמידת שמשיות חוף.  שבע שנים כבר חיינו אז עם\r\nתאֵי-הטי הפוחתים והולכים של ג'ס,  ולא היתה לי כל\r\nכוונה לחכות לטבע.\r\nג'ס נהג להתבדח על זה. לפעמים היה קורא לי גברת\r\nוינצֶ'סטֶר,  על שם הזקנה המטורללת מחצי-האי שהאמינה\r\nשאם לא תחדל לשפץ את ביתה,  ירחקו ממנו השדים\r\nוהמזיקים.  הוא לא טעה בהרבה.  לוח-הזמנים המטורף\r\nשקבעתי לבית היה הביטוח היחיד שלי נגד הבלתי-נמנע.\r\nודאי שג'ס יחלה באחד הימים,  אבל לא לפני שהרעפים\r\nיתיישנו והמזרקה החדשה תותקן והוויסטריה תשתרג על\r\nקשת האבן של השער.  זו היתה העסקה: ג'ס יהיה רשאי\r\nלהסתלק,  אבל רק לאחר שיושלם החלום,  כשנהיה ספונים\r\nבמבצר מעשה ידינו,  מוגנים מפני הסופה המתקרבת.\r\nלא עלה על דעתי שיש דרכים אחרות להסתלק.\r\nאבל נחזור לחבילה:\r\nהיא המתינה לי עם שובי,  לאחר שעלתה כעוף-החול\r\nמסל הניירות למקום מכובד ובולט על-יד מכשיר הפקס.\r\nאנה כבר הלכה,  לקוח אחר חיכה לה,  אבל חיוכה האירוני\r\nעוד ריחף בחלל החדר.  התיישבתי אל שולחן העבודה\r\nונטלתי את המעטפה המרופדת,  הפכתי אותה לאט בידי.\r\nהיא השרתה משום-מה תחושה של חג-המולד,  ככל\r\nשהדבר נשמע מוזר,  אותו נייר-אריזה חום שמבטיח דברים\r\nמופלאים.  אנה צדקה,  החלטתי; אין טעם לחדול\r\nמהסקרנות.  בייחוד לא עכשיו.\r\nמשכתי את המדבקה הקטנה ומתוך המעטפה התגלגל\r\nעותק של יריעות הגהה בכריכה כחלחלה.  הספר נקרא\r\n\"בית-חרושת למשחת נעליים\".  מחברו היה פיטר לוֹמֶקס,\r\nשם לא מוכר לי.  אכן,  על-פי המכתב המצורף של אֵש\r\nפינדלי (עורך מנופח אך חביב מניו-יורק שפגשתי פעמים\r\nאחדות בירידי ספרים) זו באמת היתה עוד אוטוביוגרפיה\r\nאחת.  אלא שייחד אותה פרט מרתק: המחבר,  קורבן של\r\nהתעללות מינית ממושכת,  בן שלוש-עשרה.\r\nדפדפתי בדפים הכרוכים,  כמו שאני עושה תמיד,  דוגֵם\r\nפִּסקה פה פסקה שם.  לאחר שראיתי די צורכי,  הכנתי לי\r\nקנקן קפה ועליתי אל חדר העבודה שלי שבעליית הגג.\r\nהוגו בא בעקבותי,  מייבב בדאגה,  כאילו האדם היחיד\r\nשנשאר לו עשוי גם הוא להסתלק בכל רגע.  ריפדתי לו קן\r\nעל הספה באחת מחולצות הטריקו הלא-מכובסות של ג'ס.\r\nהריח הרגיע אותו מיד ועד מהרה היה שקוע בשינה\r\nלמרגלותי,  עד שפתחתי את הספר כבר נחר במרץ.  השעה\r\nהיתה שש לפנות ערב,  עדיין לא החשיך.  בפעם הבאה\r\nשעתיד הייתי לשאת את עיני היתה השעה אחרי חצות.\r\nלא דבר קל הוא להפשיט את סיפורו של פיט עד לשלד\r\nהעלילה ממש,  להציג לעיניכם הבוחנות את הזוועה בניכוי\r\nחוכמתו של פיט ואומץ לבו וההומור השובה לב שלו.  אבל\r\nכך עלי לעשות כדי שתוכלו להבין באיזה כוח אחזו בי דפי\r\nההגהות ולמה היתה שנתי טרופה באותו הלילה,  ובעיקר,\r\nלמה בבוקר המחרת ניגשתי ישר לטלפון.\r\nפיט נולד ב- 1985.  אביו היה מנהל עבודה במפעל\r\nלייצור גרבונים,  אמו עקרת בית.  בעיני שכניהם במילווקי\r\nלא היו הוריו של פיט יוצאי דופן משום בחינה,  סתם\r\nאנשים ממוצעים שאוכלים בקניון ועורכים קניות במרכול\r\nהזול ומתייצבים בכנסייה עם הילד החמוד שלהם.  הם היו\r\nזוג נחמד למראה,  לכאורה,  בריאים ואמריקאים רגילים\r\nשברגילים - בשום אופן לא היה אפשר לחשוד בהם\r\nבמעשי זוועה.\r\nבבית שכנה האמת.  בחצר האחורית עמד צריף מבודד-\r\nקול שפיט היה נשלח אליו דרך שגרה מטעמי \"משמעת\".\r\nאביו החל להכות אותו כשהיה בן שנתיים ולאנוס אותו\r\nכשהיה בן ארבע.  אמו ידעה זאת,  היא אף צילמה והקליטה\r\nאת הביצועים בווידיאו וחלקה אותם עם מבוגרים אחרים\r\nשאהבו דברים כאלה.  וכשהיה חסר להם כסף חָלקו גם את\r\nפיט עצמו.  אנשים היו נוסעים דרך שלוש מדינות רק כדי\r\nלשלב ילד בן שמונה במשחקיהם.  פיט זוכר איך היה\r\nמחכה להם במגרשי חניה מרופשים וקפואים של מלונות\r\n\"הולידיי אין\".  הוא זוכר את צעצועי המבוגרים שלהם ואת\r\nקולות העונג המפחידים שלהם ואת צחנת הפרי המרקיב\r\nשל עמילן ניטריט.  ואיך היתה אמו מפצה אותו אחר-כך\r\nעל החבלות בדינוזאורים מפלסטיק.\r\nזה נפסק כשהיה בן אחת-עשרה.  יומיים אחרי\r\nחג-המולד,  באמצע סופת שלגים,  הוא יצא מהבית ורץ\r\nמרחק של שמונה גושי בניינים עד לספרייה ציבורית,\r\nותרמיל הגב שלו מלא וגדוש קלטות וידיאו.  משם טלפן\r\nלקו חם לתלונות על התעללות בילדים וחיכה בין המדפים\r\nעד שהגיעה הרופאה.  שמה היה דונה לוֹמֶקס.  היא היתה\r\nבמכנסי ג'ינס ובז'קט,  הוא זוכר,  והיו לה עיניים חומות\r\nוהיא הקשיבה בשקט כשסיפר לה את סיפורו.  אחר-כך\r\nלקחה אותו אל משרדה ושם הוא קרא חוברת קומיקס של\r\n\"מלחמות הכוכבים\" בזמן שהיא צפתה בקלטות עם עוד\r\nרופא,  בחדר אחר.  בזה זה נגמר.  את ארוחת הערב אכל\r\nבערב ההוא בביתה של דונה,  ושם גם ישן,  בחדר עם\r\nסדינים נקיים ודלת שאפשר לנעול מבפנים.\r\nהוריו של פיט נעצרו ונכלאו.  את בנם לא שבו לראות\r\nעוד,  אלא אם כן מביאים בחשבון את צילומי הווידיאו\r\nשבאמצעותם העיד נגדם.  דונה היתה גרושה ומעולם לא\r\nהשתוקקה במיוחד לילדים,  אבל בילד הזה ראתה דבר-מה\r\nמיוחד שנגע ללבה במקום שעד אז לא נגע בו דבר.  כאשר\r\nהציעה שתאמץ את פיט,  הוא הסכים כמעט מיד,  אבל בלי\r\nשמץ של רגש.  החמלה עדיין היתה זרה לו; לא היו לו\r\nתקדימים להסתמך עליהם כדי לתת אמון במישהו,  גם לא\r\nבמלאך ארוך הגפיים הזה,  באישה שהבטיחה לו ביטחון\r\nולא ציפתה לשום תמורה.\r\nפיט נהיה אפוא בן משפחת לוֹמֶקס,  אבל רק על הנייר.\r\nשבועות תמימים נעל את עצמו בחדרו ולא יצא אלא\r\nלארוחות,  ואפילו אז היה סוקר את אמו החדשה מעברו\r\nהאחר של השולחן כמו יצור פרא מסוכן.  דונה לא לחצה;\r\nהיא הניחה לו לצאת מהסבך בעצמו וכשיבוא זמנו.\r\nוכשיצא סוף-סוף,  היא חיכתה לו שם,  כוודאות שאין\r\nאוהבת ממנה,  וערסלה אותו,  מתייפח,  בזרועותיה.\r\nכאן צריך היה הסיפור להסתיים,  אבל הוא לא הסתיים.\r\nלאחר שגופו של פיט החלים לבסוף,  לאחר שלמד לצחוק\r\nעם דונה,  לאחר שהחל לכתוב את היומן שעתיד היה\r\nלהפוך לספרו,  התפתח אצלו שיעול טורדני.  דונה נאלצה\r\nלספר לו את מה שהיא עצמה כבר ידעה: בבדיקת איידס\r\nשנעשתה לו היה הממצא חיובי.\r\nבבית-החולים טיפלו בדלקת הריאות של פיט וניקזו את\r\nריאותיו בצינורות.  ברגע שיכול היה להתיישב,  ביקש\r\nמדונה להביא לו את היומן.  היא עשתה יותר מכך: היא\r\nהביאה לו מחשב נייד.  זה היה לו לאובססיה,  ואחר-כך\r\nלגאולה. הוא היה כותב בו שעות על גבי שעות,  מנותק\r\nלחלוטין מכל הסובב אותו,  שיכור מהתגלית שהמילים\r\nיכולות להכיל את סבלו.\r\nולפעמים,  כשהמחלקה היתה שרויה בחשכה,  היה מאזין\r\nלרדיו.  מעל למיטתו היתה טלוויזיה אבל הוא לא הדליק\r\nאותה אף פעם.  הוא ראה את עינוייו שלו על מרקע כזה\r\nוהעובדתיות חסרת החמלה של המכשיר לא היתה בעיניו\r\nמפלט.  אבל הרדיו הניח למחשבותיו לנדוד למקום סתרים\r\nשבו שום קלסתר פנים לא הזכיר לו פנים אחרים.  התוכנית\r\nהאהובה עליו היתה של איש שסיפר סיפורים בשעת לילה\r\nמאוחרת,  סיפורים על אנשים שנלכדו בבדיחה הגדולה של\r\nהחיים המודרניים וכדי לשרוד היה עליהם להפוך את\r\nחבריהם למשפחה.  קולו של האיש היה נמוך ומרגיע,  קול\r\nשל אב מבין.\r\nולעתים קרובות,  אף-על-פי שפיט ידע שזה לא נכון,\r\nהיה נדמה שהקול מדבר אל פיט לבדו.\r\n2 משפחת נוּן\r\n\"כן\" אמר אֵש פינדלֵי בטלפון בבוקר המחרת.\r\n\"חשבתי שאולי אשמע ממך.\"\r\nקולו של העורך היה בדיוק כפי שזכרתי אותו: האנפוף\r\nהחמצמץ של יאנקי מבטן ומלידה.  לא התקשיתי להשלים\r\nהחסר: חולצת הכותנה הארוגה הוורודה,  המרופטת,\r\nעניבת הפרפר העקומה והגבות הסבוכות,  כל הדמות\r\nטרחנית שכמו הגיחה בשלמותה מסיפור של ג'וֹן צִ'יבֶר.\r\n\"הילד הזה מדהים,\" אמרתי.\r\n\"נכון?\"\r\n\"אשמח לכתוב לו משהו לכריכה האחורית.\"\r\n\"נפלא.\" הוא שתק שתיקה הרת משמעות לפני\r\nשהמשיך.  \"אני מבין שהגעת עד הסוף.\"\r\n\"גמרתי את הספר,  כן.\"\r\n\"אז אתה יודע איזה מעריץ יש לך.\"\r\n\"כן,\" אמרתי בקול מדוד.  \"זה נגע ללבי.\"\r\n\"פיט ביקש במיוחד לשלוח לך את ההגהות.  הוא לא\r\nהחמיץ אף תוכנית שלך.\"\r\nנאבקתי בדחף להתענג על דברי החנופה.  רציתי\r\nשפינדלֵי יֵדע שאני מתעניין בנער בזכות כישרונו.  \"הוא\r\nבסדר?\" שאלתי.  \"מבחינה בריאותית?\"\r\n\"לעת עתה.  הוא ברנשון קשוח.  טיפוס של שורד במלוא\r\nמובן המילה.\"\r\nאמרתי לו שזה מה שאהבתי כל-כך בספר: פיט לא\r\nנכנע אף פעם לרחמים עצמיים,  גם לא ברגעיו הקשים\r\nביותר.  ולפעמים הוא כותב על זה בצורה מצחיקה כל-כך,\r\nמציג את רגעי הסבל הכי מזוויעים בענייניות ישירה\r\nכל-כך. מי היה מאמין שאפשר ליצור סוף טוב מנער\r\nהעומד מול המוות ומגלה באיחור אהבה?\r\n\"איך דבר כזה הגיע אליך?\" שאלתי.\r\nהעורך הרשה לעצמו גיחוך על חשבונו.  \"לגמרי\r\nבמקרה.  יועץ האיידס שלו מכיר את אחת המזכירות\r\nבמחלקת השיווק שלנו.  זה פשוט הגיע אל שולחני.\"\r\n\"זה הצריך הרבה עריכה?\"\r\nעוד גיחוך. \"לא נעים לי לגלות לך.  זה היה אחד\r\nמכתבי-היד הנקיים ביותר שטיפלתי בהם השנה.\"\r\n\"אלוהים.\"\r\n\"הייתי צריך לרסן אותו פה ושם.  הוא משתמש במליצה\r\nבמקום שהיתה מספיקה סתם מילה רגילה.  אבל זה מה\r\nשילדים עושים,  לא?\"\r\n\"אני המום כולי,\" אמרתי. \"בעצם...\" גיליתי שאני\r\nמהסס,  מסיבות שלא הצלחתי לעמוד על טיבן. צניעות?\r\nמבוכה? אולי איזה פחד עתיק,  מושרש,  מפני דחייה?\r\n\"מה?\" עודד אותי העורך.\r\n\"פשוט,  שאלתי את עצמי אם מתקבל על הדעת שאומר\r\nלו את זה בעצמי.\"\r\n\"אתה מתכוון שתטלפן אליו?\"\r\n\"כן.\"\r\n\"אני מתאר לי שהוא יהיה מאושר עד הגג.  בלי ספק.  תן\r\nלי רק לבדוק קודם עם דונה.  אני בטוח שזה יהיה בסדר,\r\nבהתחשב... אתה יודע,  ביחס שלו אליך.\"\r\n\"אם זה זמן לא טוב או משהו כזה...\"\r\n\"לא,  הם ישמחו מאוד.  אצלצל אליך בעוד יום-יומיים.\"\r\n\"מצוין.\"\r\n\"הוא ילד טוב.  וגם היא תמצא חן בעיניך.\"\r\nאמרתי שזה ברור לי מראש.\r\n\"איך מתקדמת הכתיבה שלך?\"\r\nהשאלה נשאלה מתוך נימוס ולא מתוך עניין.  טעמו\r\nהספרותי של פינדליי נטה לאַפּדייק וללֶסינג,  ל\"ניו-יורקר\"\r\n(הישן) ול\"פריז רֶוויוּ\".  הרומנים בגרוש שלי,  המחממים את\r\nהלב,  עניינו אותו כקליפת השום.  השידוך בינינו היה עניין\r\nשל תועלת בלבד.  אם היה לי בכלל איזה ערך בעיניו,  הרי\r\nזה מפני שמישהו חכם בדרגים הבכירים החליט לייעד את\r\nספרו של פיט ל\"שוק האיידס\".\r\nעצם הדבר שסקרנותו של פינדליי לא היתה כנה הקל\r\nעלי להשיב לו בגילוי לב.  ואמנם התוודיתי באוזניו על מה\r\nשעוד לא סיפרתי לעורך שלי: שאני מאוהב פחות ופחות\r\nבמעשה הארגון של מילים על הדף.  ושאולי זה מצב של\r\nקבע.\r\n\"אתה מתכוון לומר שאתה תקוע?\"\r\n\"זה תיאור קצת אופטימי,\" אמרתי.  \"אתה מניח שיש\r\nמה שייתקע.\"\r\n\"די,  גבריאל,  באמת!\"\r\n\"זאת האמת,\" אמרתי.  משום-מה נגע ללבי שפנה אלי\r\nבשמי.  בפיו זה נשמע מעשה אינטימי כל-כך.\r\n\"אתה פשוט זקוק להפסקה,\" לא ויתר.\r\nאמרתי לו שאני בהפסקה כבר ארבעה חודשים כמעט.\r\n\"אז צא לחופשה,  סע לאורך החוף עם... ג'יימי, נכון?\"\r\n\"ג'ס.\"\r\n\"כן.  פשוט צאו שניכם ותדהרו לכם אל המרחבים\r\nהכחולים.  ואל תחשוב בכלל על כתיבה.  נדמה לי\r\nשתתפלא לגלות באיזו מהירות הדחף יחזור.\"\r\n\"אולי כך נעשה,\" אמרתי.\r\n\"הוא בסדר,  דרך אגב?\"\r\n\"בסדר גמור,\" אמרתי לו.  \"הוא מרגיש טוב כפי שלא\r\nהרגיש כבר שנים.  הוא צריך להמשיך להקפיד,  כמובן,  כי\r\nאף פעם אי-אפשר להיות בטוח... אבל... הוא בסדר\r\nגמור...\"\r\nבזמן שהמשכתי לטרטר ככה שוטט מבטי על פני נופה\r\nשל העיר.  מקום מגוריו החדש של ג'ס היה קוביית סוכר\r\nשעמדה על הצלע הצר שלה על רקע הירוק הבראשיתי של\r\nפארק בּוּאֶנה ויסטה.  בדיוק במסגרת החלון,  ראו אותו\r\nמהמיטה - המיטה שלנו - והוא היה הדבר הראשון\r\nשהייתי רואה בבוקר,  הדבר האחרון שהייתי הוגה בו\r\nבלילה.  איזו המצאה מחוכמת של מלודרמה,  חשבתי,  אני\r\nעצמי הייתי יכול להמציא אותה.\r\n\"אני כל-כך שמח,\" אמר אש פינדליי.\r\nאיבדתי את חוט השיחה.  \"סליחה, אש... באיזה עניין?\"\r\n\"שג'יימי מרגיש טוב.  אני מתכוון ג'ס.  למה לעזאזל אני\r\nמתעקש לקרוא לו ג'יימי?\"\r\nאמרתי לו שג'יימי הוא שמה של אחת הדמויות\r\nבסיפורַי.\r\n\"אה.\"\r\n\"הוא לא באמת ג'ס אחד לאחד.  אבל בהחלט יש\r\nדמיון.\"\r\nבלשון המעטה.  כשג'ס ואני נפגשנו,  נפגשו גם ג'יימי\r\nוּוִיל,  זוג ההומואים המאושר מ\"נון בלילה\".  וכשהתגלה\r\nהנגיף אצל ג'ס,  הוא התגלה גם אצל ג'יימי - שהחזיק את\r\nהאֵי-זי-טי שלו באותה קופסת תרופות מצפצפת.\r\nאף-על-פי שג'יימי הוא חרש נחושת ובמראהו הוא היפוכו\r\nהגמור של ג'ס,  אנשים נוטים לבלבל בין השניים.  אפילו\r\nאש פינדליי,  שלא היה בדיוק חסיד של כתיבתי,  עשה את\r\nהקפיצה הגסה מעובדה לבדיון.\r\n\"זאת טעות טבעית,\" אמרתי לו.\r\nשאז פצח בנאום על טבעו של הבדיון.  מעט מאוד ממנו\r\nזכור לי מלבד הסיום המעורר שבו קרא לי לדבוק בעוז\r\nברגע הנוכחי,  שכן ממנו תזרום כתיבתי.\r\n\"והיא תזרום,  גבריאל.  אני מבטיח לך.\"\r\nבטח,  אמרתי בלבי,  והבטתי שוב מבעד לחלון.\r\n\"ותמסור דרישת שלום חמה לג'ס,  טוב?\"\r\nבאותו יום אחר-הצהריים החמיר הדיכאון שלי ולכן לקחתי\r\nאת הוגו לפארק גוֹלדֶן גֵייט,  ונקלעתי שם לפסטיבל הארי\r\nקרישנה על המדשאה שמאחורי מגרשי הטניס.  החוגגים\r\nהיו ברובם בני נוער,  חוורוורים ומחוצ'קנים בגלימותיהם\r\nהצהובות,  אבל אני התקנאתי באושרם המטופש.  ישבתי\r\nישיבה מזרחית על הדשא וצפיתי בהם שעה קלה.  הרגשתי\r\nכמו מתחזה.  רציתי להיות אחד מהם,  להיעלם במערבולת\r\nהצבע הצעקני ולשרוף את יגוני עד כלות בחום השמש,\r\nאבל ידעתי על עצמי הרבה יותר מדי.\r\nכשחזרתי הביתה,  אנה היתה בחדר העבודה.  \"הייתי\r\nצריכה לבדוק כמה דברים,\" אמרה ונשאה את מבטה\r\nמהמחשב כמו פורץ שנתפס עם שק מלא כלי כסף.\r\n\"תבדקי כאוות נפשך,\" אמרתי לה.  \"את תמיד יכולה\r\nלבוא בלי להודיע.\" התביישתי משום-מה להודות באמת\r\nכולה: אני שמח למצוא בבית מישהו אחר,  מישהו ששומר\r\nשחיי המקרטעים לא יסטו ממסלולם,  כמו שעשה ג'ס\r\nתמיד.\r\n\"אביך התקשר,  דרך אגב.\"\r\nלכך לא ציפיתי כלל.  \"באמת? מתי?\"\r\n\"לא מזמן.\"\r\n\"הרמת את הטלפון?\"\r\nהיא גיחכה.  \"לא היתה ברֵרה.  הוא כל הזמן אמר: 'אתה\r\nשם? אתה שם? תרים את השפופרת,  לעזאזל,  אני יודע\r\nשאתה שם!' \"\r\n\"זה האיש,\" אמרתי.\r\n\"זקנצ'יק נחמד.\"\r\nאמרתי לה שאנשים זרים תמיד מחבבים אותו.\r\n\"למה לא?\" שאלה.\r\n\"אם הוא היה מכיר אותך,\" אמרתי,  \"הוא היה קורא לך\r\nהמלוכסנת החמודה מאחורי גבך.\"\r\nהיא חייכה וחזרה להביט אל המחשב. \"אני באמת\r\nמלוכסנת חמודה.\"\r\nלא התעקשתי.  אבי מפעיל את קסמיו בשיטת הפגע-\r\nוברח ורוב האנשים פשוט לא קולטים את העניין.  צריך\r\nלהכיר אותו חמישים שנה כדי להבין כמה מעט הוא באמת\r\nנותן.  \"אז למה הוא התקשר?\"\r\n\"הוא ראה אותך ב'גֶ'פֶּרדי'.\"\r\nלרגע תהיתי אם גם אבא התחיל סוף-סוף לראות דברים\r\nמדמיונו כמו שקרה לסבתי בשנות השישים.  דוֹדי היתה\r\nרואה את כל בני המשפחה בטלוויזיה.  זה היה בעיקר\r\nבגללי,  כי עבדתי אז ככתב של תחנת טלוויזיה בצ'רלסטון\r\nולפעמים ראו לרגע את הצדודית של ראשי בראיונות\r\nשבהם עמדתי ליד המצלמה.  כשאמרו לדוֹדי שאם תשים\r\nלב אולי תראה אותי,  מיד שִכללה את הרעיון.  בחדרה\r\nהזעיר שבבית-החולים השיקומי \"האלונים החיים\" ראתה\r\nאת אחותי ג'וזי ב\"סֵמַנתה\",  את אחיה גאס ב\"סניגורים\",\r\nאת אמי ב\"מטבח הכפרי של קוֹני\".\r\nפעם אחת סיפרה לי בדמעות שאבא שלי\r\n–\r\nבְּנה -\r\nנהרג בידי \"אספסוף של כושים קיצונים\".  היא ראתה את\r\nזה בטלוויזיה,  אמרה,  ולא היה אפשר להוציא לה את זה\r\nמהראש.  אפילו לא כשהבאתי את בנה הקדוש המעונה אל\r\nבית-האבות והוא צעק עליה כאדם שנאשם על לא עוול\r\nבכפו: \"לעזאזל,  אמא,  אני לא מת! תסתכלי עלי! אני כאן,\r\nלעזאזל!\" אבל דוֹדי לא יכלה להפסיק לבכות,  ואבא חטף\r\nשושן פלסטיק מעל שידת הלילה שלה ונשכב על מיטתה.\r\n\"בסדר!\" שאג,  והעמיד את השושן זקוף על חזהו,  \"אני\r\nמת! עכשיו את מרוצה, אמא?\" כעבור רגע או שניים\r\nצחקקה דוֹדי כנערה,  היכולת שעדיין נשארה לה להבחין\r\nבאבסורד גירשה את השדים.  השפיות אמנם הסתלקה\r\nממנה אבל היא ידעה לצחוק מהלצה מוצלחת.\r\n\"ג'פרדי?\" אמרתי, ובהיתי במנהלת החשבונות שלי.\r\n\"אף פעם לא השתתפתי בג'פרדי.\"\r\n\"עכשיו כן,\" ענתה לי.  \"לפני יומיים.\"\r\n\"מה זאת אומרת?\"\r\n\"הופעת שם בתור שאלה.  או בעצם תשובה.  כמו שהם\r\nעושים,  כאילו,  אתה יודע: 'העיר הזאת היא מקום\r\nההתרחשות של סיפוריו של גבּריאל נון בתוכנית \"נון\r\nבלילה\" אבא שלך ראה את זה.  הוא ואמך החורגת.\"\r\n\"בחייך?\"\r\nאנה הקפיצה את גבותיה.  \"שווה,  הה?\"\r\nנאלצתי להודות שאכן כן.  יכולתי לראות את אבא רובץ\r\nמול השעשועון,  מכנסיו מותרים והוא מכרסם קרקרים\r\nמהקופסה.  תיארתי לעצמי את נאקת התדהמה הקטנה\r\nשפלט כששמע את אלכס טרֶבֶּק אומר את שמי - את\r\nשמו,  בעצם - וראה אותו כתוב על המסך בכחול-לבן\r\nמובלט.  כשקיבלתי את פרס פּיבּוֹדי בקושי הניד עפעף,\r\nאבל ג'פרדי זה משהו אחר.  ג'פרדי שחתה בחופשיות בזרם\r\nהמרכזי של אבא,  על-יד \"פּאטוֹן\" ורוֹי בּלאוּנט ג'וּניוֹר\r\nו\"צלילי המוסיקה\".\r\n\"חוץ מזה,\" אמרה אנה כבדרך אגב, \"הוא מגיע לעיר.\"\r\n\"זה מה שהוא אמר?\"\r\nהיא הנהנה.  \"הם יעברו כאן בדרך לטהיטי.\"\r\n\"מתי?\"\r\n\"עוד שבועיים,  נדמה לי.  הוא רוצה שתתקשר אליו.\"\r\n\"כּוּס-זין-חרא.\"\r\n\"הֵי,\" אמרה אנה והחזירה את עיניה אל המחשב. \"אני\r\nרק מעבירה הודעות,  אל תהרוג אותי.\"\r\nהאמת היא שרציתי להרוג דווקא את ג'ס.  איך הוא יכול\r\nלא להיות כאן כשזה קורה - אלופי ושותפי לקשר,  הסוף\r\nהטוב שלי,  ההוכחה החיה שלי לכך שגברים מסוגלים\r\nלאהבה עמוקה? אבי יראה סוף-סוף את הבית הזה,  אבל\r\nחלק חיוני יהיה חסר: החלק שטען אותו בלהט ובמשמעות\r\nפוליטית.  וידעתי איך הוא יגיב על הפרידה,  יכולתי\r\nלשמוע אותו כבר עכשיו,  אומר לי שטוב שנפטרתי\r\nמהבן-זונה,  מונה אחת לאחת את מגרעותיו של אדם\r\nשמעולם לא טרח להכיר.  אי-האמון שלו ב\"סגנון החיים\"\r\nשלי,  שהושתק זמן רב כל-כך,  יוכל לשוב ולפרוח בשם\r\nההתייצבות לצדי.\r\n\"אלה לא חדשות טובות,\" אמרתי לאנה.\r\n\"בן כמה הוא?\" שאלה.  \"הוא בטח נורא זקן.\"\r\nנעצתי בה מבט.  \"את מתכוונת לומר,  בגלל שאני נורא\r\nזקן?\"\r\n\"אה... כן.\"\r\n\"יש בעולם עוד מנהלי חשבונות,  את יודעת.\"\r\nהיא לא התרגשה בכלל.  \"רק התכוונתי שאני מקווה\r\nשעד שאגיע לגילך אתפטר מהקטע עם ההורים.\"\r\n\"בהצלחה,\" אמרתי.\r\nהוריה של אנה,  כזכור לי,  היו שניהם נשים.  באיסט בֵּיי\r\nהיה לה אב ביולוגי שניהל רשת חנויות מכולת,  אבל היא\r\nפגשה אותו פעם אחת בלבד,  רק מתוך סקרנות.  אחיה\r\nהתאום,  שגם הוא היה ככל הנראה סטרייט גמור כמותה,\r\nעבד בסופי השבוע במרכז לנוער הומו-לסבי,  דו-מיני,\r\nטרנסג'נדרי ומתלבט.  כל זה לא נראה לה יוצא דופן\r\nבמיוחד.  היא היתה המצאה חדשה,  חופשייה ובלי סיבוכים.\r\nבניגוד לי,  היא לא חשה מעולם את סחף הזרמים האפלים\r\nשל העבר.\r\nכשהייתי קטן לא ידעתי כמעט דבר על סבי,  שמת לפני\r\nשנולדתי.  בכל משפחה אחרת אולי לא היה בזה שום דבר\r\nמוזר,  אבל משפחתנו היתה מכורה לסלסולי יוחסין.  אבי\r\nנהג למסור לנו עדכון יומי על אבות-אבותינו.  ידענו\r\nשאחד מבני משפחת נון מת מדיזנטריה בפוֹרט מוֹלטרי,\r\nשאחר היה מושל ורווק מטורזן,  שסבתא פּריוֹלוֹ אולצה\r\nלשכן יאנקים בזמן מסע שֶרמן (הגנרל ויליאם שרמן הוביל\r\nב\"מסע אל הים\" שישים אלף מחיילי מדינות הצפון, במצעד\r\nהרס שעבר מאטלנטה הכבושה והשרופה עד לסוואנה,\r\nפעולה שביתרה את שטחן של מדינות הדרום וקירבה את\r\nניצחון הצפון במלחמת האזרחים האמריקאית).  על כמה\r\nמהדמויות הללו, אני נשבע,  היינו יודעים להצביע במסדר\r\nזיהוי,  אבל לא על אביו של אבי.  למיטב זיכרוני,  אפילו\r\nתצלום שלו לא ראיתי מעולם.  הוא היה רק כתם אפרפר,\r\nהפשטה בלי סיפור.\r\nכך היה עד שכשהייתי בן שתים-עשרה תפס אותי חברי\r\nג'ים יוּגר,  בטיול של בית-הספר,  וסיפר לי מה שהיה ידוע\r\nלשאר בני צ'רלסטון זה עשרות שנים: גבּריאל נון המקורי\r\nפוצץ לעצמו את הראש ברובה ציד.  היו כמה גרסאות,  אמר\r\nג'ים.  על-פי אחת מהן עשה סבי את המעשה בחדרו של\r\nאבי.  אבא,  שעוד היה אז כמעט נער,  חזר הביתה מטיול\r\nמחנאות אל האי קיאווה ומצא משרתת שחורה זקנה -\r\nדָה,  קראו לה - מנגבת דם קרוש מהטפטים.\r\nעל-פי גרסה אחרת התרחשה ההתאבדות בגן,  אחרי\r\nארוחת הערב,  כשהילדים שיחקו בחוץ,  וכל רחוב מיטינג\r\nשמע את קול הנפץ.  דודתו של ג'ים,  דודה קְלֶר,  יצאה אז\r\nלצוד גחליליות והיא זוכרת את יללת הקינה הנוראה של\r\nדה.  בין שהגרסה האחת היתה נכונה ובין שהאחרת,  ובין\r\nששתיהן לא היו נכונות - אבי,  ככל הידוע,  דיבר על\r\nהמאורע הזה רק פעם אחת בחייו: עם אמי,  בקיצור נמרץ,\r\nערב כלולותיהם שנחוגו בעונת הפסחא בכנסיית מיכאל\r\nהקדוש.\r\nכששאלתי את אמי מדוע התאבד סבא נון,  השיבה לי\r\nשהוא הפסיד כסף בשפל הכלכלי.  \"חוץ מזה,\" הוסיפה ולא\r\nפירשה,  \"היו שם יותר מדי נשים.\"\r\nסוף עמוד 31",
    "Author": "ארמיסטד מופין",
    "Language": "אנגלית"
}