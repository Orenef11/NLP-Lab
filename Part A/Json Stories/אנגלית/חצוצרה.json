{
    "Article-name": "חצוצרה",
    "Article-text": "\r\nJackie Kay, Trumpet\r\nאיך הכובע חבוש לראשך;\r\nאיך אתה שותה את התה,\r\nהזיכרונות שיש לי ממך\r\n–\r\nלא! לא יקחו ממני את זה!\r\nג'ורג' גֶרשוִין\r\nהבית, ביתנו\r\nאני מסיטה את הווילון סנטימטרים ספורים ורואה את\r\nראשיהם מכונסים יחד.  אין לי מושג ממתי הם שם.\r\nמתחיל להחשיך.  אני מחכה שייעלמו; אז אדע שהם\r\nקיימים רק בראשי.  אדע שאני מדמיינת אותם בדיוק כפי\r\nשדמיינתי את חיי.  אבל הם עדיין שם,  לבושים בגדים\r\nאמיתיים,  לא מתאמצים להסתתר בכלל.  כל פעם שאני\r\nמביטה בתמונות שבעיתונים,  אני נראית לא אמיתית.  אני\r\nנראית לא כפי שאני זוכרת את עצמי.  אני זרה לעצמי\r\nעכשיו.  פעם זה היה דבר ודאִי כל-כך,  אני זו אני וזהו,\r\nבלי מאמץ,  בלי כאבים.\r\nאני חייבת לחזור לבית הקיט שלנו,  ולמצוא לי מסתור\r\nמהכל.  החיות בנות-מזל ממני; הן יכולות לטמון את\r\nראשיהן בחול,  להחביא את ראשיהן תחת הפרווה,\r\nלהעמיד פנים שאין להן ראש בכלל.  אני חשה כאב בדיוק\r\nבמקום שג'וֹס התלונן עליו חודשים.  דקירות חזקות בצד\r\nשמאל.  הרי לא ייתכן ששנינו נמות מאותה מחלה?\r\nפעם ראיתי סרט,  פיצוי כפול שמו,  שבו הגיבור,  גוסס\r\nכמוהו.  לא הרגתי אף אחד.  לא עשיתי שום דבר רע.  אילו\r\nהחלטתי להקליט את הסיפור שלי,  הייתי עושה את זה\r\nבשביל קוֹלמַן.\r\nחמקתי מביתי באישון לילה בלב דופק,  כמו גנבת.  איש\r\nלא ארב לי.  נהגתי אל תוך השחר.  תחושת הקלה\r\nכשחציתי את הגבול לסקוטלנד.  פתחתי את החלונות\r\nלרחרח את האוויר השונה.  אני מותשת.  כל בוקר,  בעשרת\r\nהימים האחרונים,  היה מישהו מחכה לי מחוץ לבית עם\r\nמצלמות ושאלות.  ראיתי בעיתונים תמונות ממש מזעזעות\r\nשלי,  נראיתי בהן מוטרפת ואחוזת הלם.  ברור שתיראי\r\nמשוגעת כשצלם של צהובון מתחבא מאחורי המשוכה\r\nשלך,  דורך ומבזיק ברגע שאת מופיעה.  איך תיראי,  אם\r\nלא כך?\r\nאפילו כאן ועכשיו עוד מהדהד בתוך ראשי צליל\r\nהמצלמות,  כמו מתקפת מקלעים.  מה שלא עשיתי,  לא\r\nהצלחתי לסלק את הרעש.  מבעד למוזיקה,  מבעד לזרימת\r\nהמים בברז,  מבעד לשריקת הקומקום אני שומעת אותם,\r\nאת צרורות הירי של המצלמות. הם מחזיקים את\r\nאצבעותיהם על ההדק,  לא מסירים אותן עד שסרט\r\nהצילום נגמר,  לאחר שכיוונו ופגעו בי שוב ושוב ושוב.\r\nהם עוצרים לשבריר שנייה רווי מתח,  טוענים את\r\nהמחסנית ומתחילים מחדש.  איזה צורך יש להם בכל\r\nהתמונות האלה? עם כל דריכה והבזק וזמזום חשתי שאני,\r\nשהלִבָה שלי,  נאכלת.  הנשמה שלי.  פגשתי פעם איש שלא\r\nהרשה לי לצלם אותו עם ג'וס,  אמר שזה יגנוב לו את\r\nהנשמה.  אני זוכרת שחשבתי,  כמה זה מגוחך,  אי-אפשר\r\nלגנוב נשמה,  מוזר איך דברים כאלה נשארים אתך,  כאילו\r\nהחיים מחכים להזדמנות להוכיח לך שטעית.  הנשמה של\r\nג'וֹס הסתלקה,  ושלי נגנבה.  חד וחלק.\r\nפעם אחת יצאתי מהבית ולפחות עשרה מהם חיכו לי\r\nבחוץ,  יומיים אחרי הלוויה של ג'וס.  עדיין הייתי המומה.\r\nלא הגבתי במהירות מספקת.  לא הצלחתי למצוא מחסה.\r\nלא הצלחתי להתחבא.  הם צילמו אותי בדרך למכונית,\r\nנכנסת למכונית,  אחוזת תזזית מאחורי ההגה.  נראיתי כמו\r\nשחקנית בסרט שחור-לבן ישן,  שזה עתה חיסלה את\r\nבעלה והיא בורחת.  המגבים פועלים,  הגשם על השמשה\r\nהקדמית,  פני המטורפות מאחורי ההגה.  האור הלבן\r\nהמסנוור מבזיק ומאיר אותי.  בקושי הצלחתי למצוא את\r\nדרכי החוצה.  ברור,  ברגע שאני נמצאת מול האור הלבן\r\nהשוצף,  שוב אינני אני.  אינני אני,  כמו ארנב שנלכד\r\nבאורותיה המסנוורים של מכונית.  הארנב קופא על\r\nעומדו,  ומה שאת רואה על הכביש הוא בעיקר הפחד\r\nעצמו,  לא ארנב שעיר ורך,  פחד שמבזיק מול עינייך\r\nלשנייה לפני שהבלמים חורקים והמכונית נעצרת.  נעצתי\r\nאת מבטי באישה הלכודה באור יובלות על יובלות\r\nבניסיון למצוא בה את עצמי.  מעולם לא ראיתי את הפחד\r\nשלי.  רוב האנשים אינם זוכים לראות את עצמם\r\nמבועתים.  גם אילו מַתִי הם היו ממשיכים לכוון ולדרוך\r\nשוב ושוב,  היו לוכדים אותי מתה.  למחרת הייתי מרוחה\r\nשוב לרוחב העמוד כולו.  עוד שקרים,  עוד כותרות\r\nסנסציוניות.\r\nהייתי חייבת להסתלק.  לכן נסעתי הנה.  מיליון פעם\r\nהייתי כאן,  ומעולם לא הבחנתי בפנייה ההיא ליד קֶפֶר.\r\nארזתי תיק בחופזה,  הטלתי אותו לתא המטען,  ויצאתי\r\nלדרך.  אין לי מושג כמה זמן לקח לי להגיע הנה.  אני\r\nחשה כאילו הזמן נמצא בצד האחר,  הרחק ממני,  מעבר\r\nלים,  כמו ארץ אחרת.  אני כבר לא חיה בתוכו ואיני\r\nכפופה לשלטונו.\r\nהבערתי אש באח.  היא עושה מאמצים נואשים לשרוד.\r\nהרעש היחיד בתוך הבית.  קרקור יבש,  תסיסה ורקיקה.\r\nהיא נשמעת אחוזת עוועים.  תחילה נדמית חֶברתה משונה,\r\nהפכפכה ומהבהבת,  כעומדת לגווע בכל רגע,  הלהבות\r\nחיוורות ומהוססות,  אבל כעבור זמן-מה היא משתנה\r\nוהופכת לידידתי הנאמנה והמסורה.  אני יושבת לי כך\r\nשעה ארוכה,  מתפעלת מהצבעוניות העשירה,  נועצת מבט\r\nהיישר בנשמתה הפראית של האש כדי לנסות ולמצוא את\r\nעצמי.  אני רואה את ג'וס המתכופף להצית את האש,  מכין\r\nאת הבסיס מעיתונים מגולגלים וקשורים בדקדקנות,\r\nועליהם גזירי עץ.  \"להכין את האח,  זו אמנות,\" הוא אומר\r\nומצית את האש,  זחוח,  שבע-רצון.\r\nקוֹלמַן הוא היחיד שיודע שאני כאן.  השארתי לו\r\nהודעה על המשיבון.  נדמה לי שלא אמרתי הרבה מלבד\r\nהעובדה שאני נוסעת לטוֹר.  הוא יכול להשיג אותי אם\r\nירצה,  אף-על-פי שאני מסופקת אם יעשה זאת.  אני לא\r\nיודעת אם ישוב לדבר אתי אי-פעם.  בְרוּס,  הקצב,  תמיד\r\nמוכן למסור הודעות.  אני לא אעצור את נשימתי בציפייה.\r\nמחלון הסלון הקטן,  בקומה התחתונה,  אני רואה את\r\nהגלים באור הפגום,  מצליפים בסלעים.  עיני עוקבות אחר\r\nהגלים הנסוגים אל המקום שבו הים נעשה עמוק לפתע.\r\nאני חשה כאילו ג'וֹס מת זה זמן רב.  כל יום נדמה לי\r\nכשבוע.  רוב הזמן אני ערה,  בוהה בחושך או באור היום;\r\nאין הבדל גדול.\r\nידי רעדה כשהדלקתי את האש.  כל הווייתי מופרכת\r\nכל-כך,  שאני לא מסוגלת להדליק אש זעירה של קוטג'\r\nבלי לרעוד.  אולי זו ההתחלה.  כך עושות חיות,  לא כן,\r\nכשהאחת מסתלקת האחרת מסתלקת בעקבותיה,  לעתים\r\nקרובות מאותה מחלה.  איני יודעת מה ממשי ומה לא,  אם\r\nהכאב בצד ממשי או מדומה.  מה שנורא כשמדובר\r\nבכאבים הוא שזה בכלל לא משנה,  הכאבים כאבים.  כאבי\r\nתופת.\r\nהם לא ימצאו אותי כאן.  טוֹר לא יושבת על דרך\r\nהמלך.  אף פעם,  במהלך השנים,  לא הזכרנו את קיומו של\r\nהמקום באוזני התקשורת.  שמרנו אותו לעצמנו.  קוֹלמַן\r\nהוא היחיד שיודע על קיומו,  והוא לא ידבר אתם.  הוא\r\nאמר לי שהוא מתבייש לצאת מהבית.  מעולם לא תיארתי\r\nלי שיעשו מזה עניין גדול כל-כך.  עכשיו אני מבינה למה\r\nמכנים את הכַתָבים זרזירי-עט.  אני מרגישה כאילו\r\nרודפים אחרי זרזירי-מותניים,  כלבי ציד שאינם מרפים.\r\nרחמנות על השועל.\r\nבגדי הפנאי של ג'וֹס כולם כאן.  דגמי המטוסים של\r\nקוֹלמַן,  חכות,  בקבוקים ירוקים ישנים שנִמשו מהים.  אוסף\r\nהעתיקות הקטן של קוֹלמַן.  המטבעות שלו.  התקליטים\r\nשל ג'וֹס.  תיבה של הסיגרים המעודנים שלו.  כל אירוע\r\nמשמעותי,  חגגנו כאן.  זמן קצר לאחר שאימצנו את\r\nקוֹלמַן,  הבאנו אותו הנה.  כאן גם בחרנו את שמו.  ג'וֹס\r\nואני כמעט התגרשנו בגלל שמו של קוֹלמַן.  ג'וֹס רצה\r\nלקרוא לו מַיילְס; אני רציתי קֶמבְל.  ג'וֹס רצה לוּאִי; אני\r\nרציתי אָלַסטֵר.  ג'וֹס רצה שמות מעולם הג'ז או הבלוז.  מה\r\nעם גֶ'לי רול,  צחקתי.  או האוּלינג ווּלף,  בֶרד,  מאגְסי,  פֶטְס,\r\nלֶד בֶלי.  התגלגלתי מצחוק: פִי וִי.  ג'וֹס נתן לי סטירת\r\nלחי.  \"מספיק,\" אמר.  \"לבנים תמיד צוחקים משמות של\r\nשחורים.\" שפשפתי את לחיי.  לא יכולתי להאמין שזה\r\nקרה.  רק נעצתי בו מבט עד שראיתי את סומק הבושה\r\nמתחיל לבצבץ על לחיו שלו.  עזבנו את עניין השמות\r\nונכנסנו למיטה.  הסקס תמיד טוב יותר אחרי מריבה,\r\nאחר-כך התפשרנו על קוֹלמַן בכתיב האירי,\r\nColman\r\n,  לא\r\nColeman\r\nכמו קוֹלמַן הוֹקינס.  כך היה לנו שם שהוא גם\r\nאירי וגם מעולם הג'ז.  קוֹלמַן נובע מהמילה יונה בלטינית,\r\nאמרתי לג'וס,  מרוצה מעצמי.  \"מה את אומרת?\" אמר.\r\n\"טוב,  אני מתפלל שהוא יביא לנו שלום.\"\r\nאני חייבת לצאת.  יום נורא היום,  השמים קודרים ורעי\r\nמזג.  עלולה לפרוץ סערה.  עלול לרדת מבול.  אבל אני\r\nמוכרחה לצאת.  אני לובשת את מעיל הגשם הישן שלי\r\nומרחרחת את המלח באוויר שבחוץ.  אני נועלת את דלת\r\nהבית,  על כל צרה שלא תבוא.  אני פוסעת כמה פסיעות\r\nבמורד הדרך,  ומבינה שפשוט איני מסוגלת לעשות את\r\nזה.  יש כאן אנשים שירכינו את ראשיהם ויגידו שלום\r\nוישאלו לשלומי.  עברו ארבעה חודשים בערך מאז ביקרנו\r\nכאן לאחרונה.  אני לא מסוגלת להתמודד עם זה.  לא\r\nהיום.  אולי אחר-כך,  כשיחשיך,  אצא החוצה.  אני פותחת\r\nאת הדלת.  פושטת את המעיל ויושבת ליד האח.  האש\r\nעודנה כאן,  זוהרת.  אני מזינה אותה בבול עץ נוסף,\r\nהאצבעות האדומות הארוכות בולעות אותו ברעבתנות.\r\nרוב תושבי המקום אינם מודעים כלל למה שקורה\r\nבעולם הג'ז.  מעולם לא שמעו על ג'וֹס מוּדי,  נגן\r\nהחצוצרה האגדי של בריטניה.  אחדים מהם ראו אולי את\r\nהעיתונים.  אך העניין הוא כזה: רוב התושבים קוראים רק\r\nאת העיתון המקומי.  זה מה שחיבב עלינו את המקום,\r\nהאנונימיות המוחלטת.  איש לא השמיע ציוץ עד היום\r\nשבו ג'וֹס סיפר לאַנגוּס,  הדייג,  על עצמו.  יום אחד ירד\r\nאנגוּס מסירתו הדולפת,  מסריח מדגים.  \"מה אני שומע,\r\nאָה? לא סיפרת לי שהבעל שלך מחצרֵץ.  מה הסודיות\r\nהזאת.  אי-אפשר לארגן לנו איזה שינדיג (מסיבה) קטן?\"\r\nלא עבר שבוע,  והראיתי לאנגוּס את החצוצרה: התכשיט\r\nהגדול בתיבת התכשיטים הענקית.  לפעמים הייתי תופסת\r\nאת ג'וֹס מלטף את פְנים הקטיפה של התיבה מתוך ריכוז\r\nועדנה,  כפי שליטף חתולים.\r\nבפעם הראשונה הבאתי את ג'וֹס לטוֹר בעיצומו של\r\nחורף.  1956.  הצמיגים שלנו החליקו על הקרח השחור\r\nבדרכנו הנה.  כשהגענו לבסוף היתה טוֹר שקועה עמוק\r\nבשלג,  וג'וֹס רצה להסתובב ולחזור.  הקוטג' נראה כאילו\r\nיש לו זיכרון משלו,  מהסוג שמיטיב לזכור את העבר\r\nהרחוק יותר מהקרוב.  הוא דבק בריחות אנשים שהתגוררו\r\nבו לפני שנים.  השטיח היה מהוה עד העצם.  על הקירות\r\nהיו תלויים ציורי שמן ישנים של ציירים מקומיים,\r\nשכותרותיהם פשוטות.  \"רשתות דייגים\".  \"ערפל על\r\nהים\".  \"שעת בוקר מוקדמת,  קֶפֶר\".  רק כותרת אחת עכרה\r\nאת שלוותי: \"שלד\".  אקוורֶל של דג נטוש על החוף.\r\nזכרתי אותו מילדותי.  הבטתי במבנה העצמות.  יכולתי\r\nלראות באיזו קלות אפשר להיחנק למוות.  בכל מקום היו\r\nקורי עכביש גדולים,  תלויים מפינה לפינה כמו רשתות\r\nדייגים.  שני ספלי קפה העלו עובש על השולחן. דנקְן היה\r\nהאחרון שביקר כאן.  חשתי בהתרגשות המוכרת שחשתי\r\nתמיד,  מאז הייתי ילדה,  כשבאתי הנה בחופשות,  אל\r\nריחות העבר.  העבר המשיך לחיות כאן את חייו בחדרים\r\nהקטנים המחניקים בעת שנעדרנו וחיינו את חיינו שלנו.\r\nהעבר היה כאן כל הזמן,  מחכה.  זה היה נפלא.  הריח הלח,\r\nהעבש,  של הקיץ שעבר.  לטפוח על הכרים הישנים,\r\nהמדיפים ניחוח תבלינים.  לישון במיטות הישנות,\r\nהחורקות,  ריח חלודה ושמיכות ישנות,  ריח הקירות\r\nהטחובים.  כשעזבנו אחרי החופשה בת השבועיים,  כבר\r\nהדיף הקוטֵג' ריחות אחרים,  כאילו קרב פתאום אל ההווה.\r\n\"זהו זה?\" אמר.  \"טוב,  יש רק דרך אחת לחבב עלי את\r\nהמקום הזה,  והיא להטביל אותו מיד.\" וכך עשינו.  בעודי\r\nגומרת,  החלקתי במורד הקיר ומוטטתי כמה קורי עכביש.\r\nפעם הייתי נערה עשויה לבלי חת.  באתי לטוֹר כל קיץ,\r\nטיפסתי על סלעים,  רצתי במורד גבעות,  חפרתי קברים\r\nלאחַי עד בוא הגאוּת.  סרקתי את החוף,  מחפשת קונכיות\r\nמוזרות.  נדמה לי שזה קרה כל-כך מזמן,  כאילו מישהי\r\nאחרת היא שחיתה את חיי באותם ימים.  לא אני.  הנערה\r\nשהייתי נסחפה אל הים.  מועדי הגאות והשפל שלה שונים\r\nמשלי לגמרי.  אי-שם בעבר הרחוק.  אני לא יכולה לתאר\r\nלי מה היתה חושבת על חיי היום,  אם היתה חושבת\r\nשאלה החיים שציפתה להם,  אם לא.  תמיד רצתה\r\nנישואים,  אני זוכרת.  נישואים,  ילדים.  בכך היא לא היתה\r\nמופתעת.  נישאתי לגבר שנעשה מפורסם.  הוא מת לפני.\r\nמת לא מזמן,  עכשיו מה אני? האם אני זוכרת? אלמנתו\r\nשל ג'וֹס מוּדי.  זה מה שאני,  אלמנתו של ג'וֹס מוּדי.  היא\r\nמעולם לא תיארה לה שתהיה אלמנה,  לא כן? מובן שלא.\r\nאיזו ילדה קטנה מתארת לה שתהיה אלמנה?\r\nהערב,  אחרי הדמדומים,  אני יוצאת החוצה אל\r\nהאפלולית,  לבושה במעיל הרוח שצבעו ירוק בקבוק\r\nוהברדס מכסה את שערי.  ג'וֹס נהג לסרק את שערי מדי\r\nלילה.  זה היה אחד הדברים הנשיים הבודדים שעשה.\r\nאהבתי את זה.  הוא יושב מאחורי,  מצמיד את גופו אלי,\r\nמסרק את שערי הארוך הכהה במשיכות תקיפות כלפי\r\nמטה.\r\nאני פוסעת בדרך המוליכה אל הים.  הצעידה הזאת\r\nמוכרת כל-כך,  שזיכרונה שמור בכפות רגלי.  אני לא\r\nצריכה להסתכל אפילו.  כל-כך הרבה פעמים עם ג'וֹס,\r\nבמורד הגבעה התלולה ביציאה מטוֹר,  מֵעבר לקצה הנמל\r\nובמעלה העבר האחר,  בכיוון הצוקים.  זרוע שלובה בזרוע\r\nבמורד הגבעה,  ואז,  בהגיענו אל שביל הצוּק,  היינו\r\nנפרדים,  צועדים זה אחרי זה,  ג'וֹס תמיד מאחור.  הדרך\r\nבוצית מכל הגשם שירד.  חלקלקה,  מסוכנת.  אני ממשיכה,\r\nצעד אחר צעד במעלה שביל הצוק.  הים נאנק כמו אדם\r\nחולה.  איני יכולה להסיר ממנו את עיני.  לא משנה כמה\r\nפעמים אני שוהה לידו,  הוא לא מפסיק להפחיד אותי.  אני\r\nעומדת וצופה בתנועות הפראיות של הים,  בזינוקיו\r\nהמעוררים יראה.  אני שומעת את ג'וֹס אומר,  \"החיה\r\nהגדולה.\" למטה,  סירות הדיג ההפוכות נראות חסרות\r\nחיים,  עריריות.  אני יודעת למי שייכת כל סירה.  משוטיהן\r\nכמו זרועות ארוכות עצובות המחכות שירימו אותן\r\nויעוררו אותן לחיים.  אני מתוחה; מפחדת שמישהו עומד\r\nלהתנפל עלי.  לא הייתי צריכה לצאת החוצה.  אצטרך\r\nלהסתובב ולחזור.  לרדת קשה אפילו יותר.  יצאתי מדעתי\r\nכנראה.  יכולתי להתגלגל וליפול אל הים.  הרעיון מהלך\r\nעלי קסם מוזר,  אין שום דבר מאחורי או מלפני: רק אני\r\nוהרוח והים.  הכל כל-כך מוכר,  מוכר עד אימה.  אני מנסה\r\nלהסות את נשימתי.  מתחילה לרוץ.  רגלי התקצרו.  הצער\r\nמכווץ אותי.\r\nאני פותחת את הדלת וממהרת להיכנס.  הלב שלי צנח\r\nלמכנסיים.  יש לי הרגשה מוזרה; משהו כאן לא בסדר.  אני\r\nמקשיבה לרעשים.  אני מרגישה כאילו יש כאן מישהו או\r\nשהיה כאן מישהו.  אני עוברת מחדר לחדר ומחפשת.\r\nמעילי התלוי על וו דלת מבהיל אותי.  האור הפתאומי של\r\nפנסי מכונית החולפת בחוץ.  שום דבר.  הפחד הזה\r\nמשתלט עלי.  אם אין עוקבים אחרי,  אני מעוללת זאת\r\nלעצמי.  אני מנסה להקל ראש בפחדים שלי.  זה היה הסוד\r\nשלנו.  זה הכל.  להרבה אנשים יש סודות,  לא? העולם\r\nפועל על סודות.  איזה מין עולם היה לנו בלעדיהם? הסוד\r\nשלנו היה בלתי-מזיק.  הוא לא פגע באיש.\r\nבוודאי שגינו באיזה מקום.  שגיאה גדולה; מסתתרת\r\nבאיזה מקום שהחמצתי איכשהו.\r\nאני מתיישבת בכורסה של ג'וֹס.  אני לא יודעת מה\r\nלעשות עם עצמי.  אני מגלה שאני נסערת,  תוהה עכשיו\r\nמה לעשות עם הידיים שלי.  אני מרימה ספר ומנסה\r\nלקרוא פִסקה אבל היא לא נקלטת.  המילים נשפכות\r\nומתנודדות לפני חסרות משמעות.  אני סוגרת את הספר\r\nומדליקה את הטלוויזיה.  אבל קולו של מנחה תוכנית\r\nהאירוח, קצב הדיבור שלו, מציק לי. אני מכבה אותה. אני\r\nשמה מוזיקה.  אני יכולה להאזין למוזיקה.  אני מנסה\r\nלנשום אִתה כי הנשימה שלי לא חזרה לתִקנה.  עודנה\r\nמהירה מדי.  הנשימה של ג'וֹס נהייתה מהירה מאוד\r\nלקראת הסוף.  מהירה ושטוחה. כשאני חושבת איך לקח\r\nאוויר ונשף אותו החוצה כשתקע בחצוצרה שלו! כשגסס\r\nחשבתי לי,  אילו רק היה יכול לקחת אוויר לתקיעה גדולה\r\nאחת בחצוצרה,  כי אז הוקל לו קצת.\r\nבקיץ לפני שהכרתי את ג'וֹס,  הייתי כאן בטוֹר עם אחי\r\nומשפחתו.  הייתי חסרת מנוחה,  לא מרוצה מחיי.  רציתי\r\nתשוקה,  מישהו שיאיץ את הזמן באהבה מהירה ופראית.\r\nלא היו לנו אז מים חמים.  בלילה הייתי שרה בחדר-\r\nמתוך סיר שבכיור הסדוק,  יום אחד יבוא,  הגבר שאו הב;\r\nוהוא יהיה גבוה וחסון,  הגבר שאו הב... אולי זה יהיה\r\nביום ראשון בשבוע,  אולי ביום שני - זה לא ידוע;\r\nאבל אני יודעת שיבוא יום אחד - אולי יום שלישי\r\nהוא היום המיועד\r\n.  אחר-כך הייתי נשכבת על מיטתי\r\nהקשה, הצרה,  ומנסה לצייר אותו בצבעי מים. הענקתי לו\r\nסנטר מוצק.\r\nעודני יכולה לצייר אותו בדמיוני ביום שנפגשנו\r\nבאולם תורמי הדם בגְלַזגוֹ. איך יכולתי לדעת אז? הוא\r\nהיה הדור,  יפה-תואר להדהים,  עצמות לחיים גבוהות\r\nששיוו לו מראה מפוסל גאה; עיניו היו הכהות שראיתי\r\nמעודי.  שיער מתולתל,  שחור ועבה,  תלתלים צפופים\r\nמאין כמותם,  מונחים על קדקודו כמו ערוגת שרכים\r\nקפיציים.  ציפורניים עשויות,  כפות ידיים יפות.  בלעתי\r\nאותו בעיני כאילו היתה לי תחושה מוקדמת,  כאילו ידעתי\r\nמה עתיד לקרות.  לעורו היה גוון של טוֹפי סקוֹטי.  פיו\r\nהיה מעוצב להפליא.  הרגשתי כאילו להקת סוסים גוררת\r\nאותי.  בעיני רוחי יכולתי לראותם,  שועטים עד שהם\r\nמגיעים אל השביל הצר המוליך אל הבית הגדול.  השערים\r\nהענקיים הכהים.  הרגשתי כאילו אין לי שליטה על מה\r\nשעומד לקרות לי,  רק ההתרגשות המסחררת הקרובה\r\nלעילפון,  התחושה הגורלית המאיימת.  שנינו תורמים דם,\r\nאמרתי בלבי.  תהיתי מה מניע אותו לתרום דם,  איזו\r\nתאונה במשפחה,  איזו טראומה.  לא דיברנו בפעם\r\nהראשונה ההיא,  אף-על-פי שחשתי במבטו.\r\nהאש מתכווצת גם היא.  מתמוטטת לתוך עצמה,  הופכת\r\nלאפר.  אני קמה ושמה את שבכת המגן מעל לאש וניגשת\r\nלמטבח.  אני עומדת ליד הקומקום שעה ארוכה,  מחככת\r\nאת ידי עד שהצפצוף הצורמני חודר דרכי כאילו לא\r\nציפיתי לו.  אני מכינה לי ספל תה לקחת למיטה.  השינה\r\nבמיטה שלנו כאן כל-כך נוראה,  שקלתי את האפשרות\r\nלישון בחדר של קוֹלמַן,  או על הספה למטה,  או על\r\nהרצפה.  אבל הרגשתי כאילו אני נוטשת את ג'וֹס.  אני\r\nנכנסת למיטה הישָנה ומעמידה את ספל התה לצדי.  החלל\r\nשלידי מלא שתיקה נוקבת.  אפשר למשש את הרִיק.\r\nאובדן,  אם כן,  אינו הֶעדר.  הוא נוכחות.  נוכחות חזקה כאן\r\nלידי.  אני לוגמת מן התה ומביטה בה.  היא לא נראית כמו\r\nמשהו,  זה מה שמוזר כל-כך.  היא פשוט מתכנסת לה.\r\nאמש הייתי בטוחה שיש לה צורה מוגדרת.  חבטתי\r\nבסדינים לראות אם תתגלה.  היא לא מרפה ממני ולא\r\nמניחה לי לישון.  אני מנסה למצוא שינה.  השינה נמצאת\r\nשם בחוץ היכן שג'וֹס נמצא,  נכון? זה מה שהמצבות\r\nמספרות.  \"ישן שנת עולמים\". \"ישן\". \"ישן בחיק ישו\".\r\nג'וֹס נמצא שם בחוץ,  ישן מאחורי חומת הים.  אני כבר לא\r\nיכולה לישון.  לא שינה טובה.  השינה מגרדת אותי ואחר-\r\nכך מעירה אותי.  אני צוללת לרגע וחוזרת וצפה,  עיני\r\nמקלפות את החושך.  אני לא יודעת כמה שעות שינה\r\nצברתי מאז מת. בוודאי לא רבות. זו היתה אחת מדרכי\r\nהעינוי,  לא כן,  מניעת שינה?\r\nאם לא אנסה בכוח,  אולי השינה תתגנב,  תלכוד אותי.\r\nלא אנסה לישון.  אנסה להיזכר.  הפעם הבאה היא שישה\r\nחודשים אחר-כך.  שוב אנחנו תורמים דם באותו יום,  יום\r\nשלישי.  אני בוטה,  מלאה ידיעה.  אני ניגשת אליו ומזמינה\r\nאותו לצאת אתי.  השנה 1955.  נשים לא עושות דברים\r\nכאלה.  לא איכפת לי.  אני בטוחה שהגבר הזה יהיה אהובי.\r\nכשאת בטוחה במשהו,  את צריכה לקחת סיכונים; אסור\r\nלך להחמיץ את ההזדמנות או שחייך אבודים.  אני זוכרת\r\nשסבי אמר לי את זה,  סיפר איך ידע שסבתי היא האישה\r\nהנכונה,  איך חיזר אחריה עד שהיתה שלו.  אני מספרת לו\r\nשכבר ראיתי אותו כאן פעם.  אנחנו מדברים על תרומות\r\nדם,  כמה שנינו שונאים את זה,  אבל אוהבים לאגרף את\r\nכף היד,  ואת הביסקוויט בסוף. אני שואלת אותו אם הוא\r\nצופה בדם הנשאב מתוכו.  הוא אומר שהוא מפנה את\r\nמבטו הצדה,  לאן שלא יהיה.  הוא אומר שהוא נגעל\r\nבקלות.  מה אתך,  הוא שואל אותי,  מה את עושה? אני\r\nאומרת לו שאני אוהבת להביט בדם המתמלא,  בצבעו\r\nהעשיר הנפלא.  הוא צוחק כאילו הוא מתחיל פתאום\r\nלחבב אותי.  ואז שנינו משתתקים והוא מביט בי באי-\r\nנוחות,  נבוך מהפנייה הבלתי-צפויה.  אבל הוא לא מנסה\r\nלהיפטר ממני.  הוא סוקר אותי מלמעלה למטה,  כמבקש\r\nלאמוד אותי.  אני שמחה שאני לובשת את השמלה הטובה\r\nשלי,  עם הנקודות והכתפיות.  אני יודעת שאני נראית\r\nטוב.\r\nאנחנו יוצאים לשתות בבר של לוֹדֶר.  הוא אומר לי\r\nששמו ג'וֹס מוּדי ואני שואלת אם זה שמו האמיתי.  הוא\r\nנעלב.  אני רואה צל חולף על פניו,  שלא ראיתי קודם.\r\nברור שזה שמו האמיתי,  על מה אני מדברת.  אני אומרת\r\nלו שזה נשמע כמו שם במה,  כמו שם שמישהו היה\r\nממציא בציפייה שיהיה מפורסם.  הוא צוחק ואומר לי\r\nשהוא יהיה מפורסם. גם אני צוחקת, בעצבנות. אני יודעת\r\nשהוא יהיה מפורסם.  אני מניחה שיכולתי להבחין בזה אז.\r\nהדרך שבה התעצבן כל-כך מהשאלה שלי על-אודות\r\nהשם.  אני אומרת,  \"שמי מילי מקפַארלֵיין,\" כאילו זה עתה\r\nשמעתי אותו בפעם הראשונה,  כאילו שמי רחוק\r\nקילומטרים רבים מהווייתי.  אני אומרת,  \"מיליסֶנְט\r\nמקפַארלֵיין,  אבל החברים שלי קוראים לי מילי,\" ביישנית\r\nפתאום.  אנחנו מדברים על כל מיני דברים.  הוא מספר לי\r\nשהוא נגן חצוצרה.  הוא מרוצה מאוד מעצמו על שהוא\r\nמנגן בחצוצרה,  זה ניכר מיד.  הוא אומר את המילה\r\n\"חצוצרה\" ועיניו נוצצות.  \"עוד כוסית לדרך,  מילי?\" הוא\r\nשואל.  כשהוא אומר את שמי,  אני נתקפת חולשה.  אני\r\nנאחזת בשולחן וצופה בו כשהוא ניגש אל הבר להביא את\r\nהוויסקי שלו ואת הג'ין שלי.\r\nהוא מלווה אותי לדירתי ברחוב רוֹז מספר 14.\r\nומסתלק.  \"עכשיו אני יודע איפה את גרה,\" הוא אומר.\r\nנשיקה קלה על הלחי.  אני נכנסת פנימה ונזרקת על\r\nהמיטה,  חובטת בכר.  ואז אני מלטפת את הלחי שלי\r\nבמקום שג'וֹס מוּדי נישק אותה ואומרת לעצמי: חיזור,\r\nחיזור,  חיזור,  \"חיזור\" עד שזה מצלצל כמו מנגינה\r\nיפהפייה.\r\nהחיזור נמשך שלושה חודשים.  נשיקה על הלחי בסוף\r\nהפגישה.  נפגשים בפינת \"בוּטְס\",  ב\"קונכיה\" בסֶנטראל\r\nסטֵיישן,  או מתחת לסוכך של \"הַיילֵן מֶן\" מתחת למקום\r\nיציאת הרכבות מסֶנטראל סטֵיישן ברחוב ארגַייל,  בין\r\nרחוב הוֹפ לרחוב יוּניוֹן.  פעמים רבות חיכיתי לג'וֹס,\r\nמוצאת מחסה מהגשם תחת הסוכך של \"הַיילֶן מֶן\",\r\nמדמיינת את הגברים מההיילֶנדס (האזורים ההרריים\r\nבצפון סקוטלנד ומערבה) לפני שנים רבות,\r\nהגברים שזה מקרוב ירדו מן ההרים,  משוחחים ביניהם\r\nבגֵלית נרגשת.  כשרקדנו ב\"פְלֵייהאוּז\",  ב\"דֶניסטון\r\nפָאלֵיי\",  ב\"לוֹקַארנו\",  ב\"אסטוריה\" או ב\"פלאזה\",  הרגשנו\r\nשכולם יישארו צעירים לנצח.  שאף אחד לא ימות.  אפילו\r\nהמכוערים נראו יפים.  ג'וֹס היה רקדן נפלא; הוא אהב\r\nלענטז על רצפות הריקודים.  הקינג של הסְווינג.  כבר אז\r\nהוא היה עסקי השעשועים בהתגלמותם.  כולם היו.  אני\r\nזוכרת איך צחקתי עד דמעות כשצפיתי בגברים,  קמים זה\r\nאחר זה ב\"לוקארנו\",  ומחקים את פרנק סינַטרה בשיר\r\n\"לרקוד בפארק\".  \"תחרות חנות ההלבשה של קַארסוֶל\".\r\nאני זוכרת איך אהבתי את השמות של להקות אולמי\r\nהריקודים\r\n–\r\n\"שלישיית רֵיי מק'וֵיי\", \"דוקטור קרוֹק\r\nוהקוּקוּאים\",  \"ג'ו לוֹס\",  \"אוֹסקר רַבין\",  \"קארל בָריטֶן\",\r\n\"הארי פארי\",  \"פליקס מֶנדלסון\",  והחביבה עלי מכולן,\r\n\"להקת שיר-לילה הוָאִיי\",  הריקוד משמח את שנינו.\r\nצעדים גדולים. צעד מהיר. כפיפה. אנחנו רוקדים\r\nב\"בָרוֹלֶנד\" אל תוך הלילה.  האווירה,  קופצנית.  סגנון\r\nהריקוד,  פורק עול.  אין מחר.  יש רק הרגע,  השנייה,\r\nהכפיפה. החום והזיעה. ההרגשה שאת וגופך חד הם.\r\nגוף ונשמה.\r\nאנחנו יוצאים מה\"פְלֵייהאוּז\" מוצפים בלילה.  ג'וֹס\r\nמלווה אותי הביתה והולך לדרכו,  ידיים בכיסים.  אני\r\nצופה בו מסתובב בפינת רחוב רוֹז לרחוב סוֹחיהוֹל לפני\r\nשאני נכנסת הביתה.  הוא אף פעם לא מסתכל אחורנית.\r\nאף פעם לא מנפנף בידו.  אני מתחילה לחשוב שמשהו לא\r\nבסדר.  או שג'וס נורא מהוגן ושמרן,  או שמשהו לא בסדר.\r\nהוא אף פעם לא מנסה לנגוע בי.  הוא מחזיק לי את היד\r\nאו שאנחנו הולכים חבוקים.  אנחנו מתנשקים,  נשיקות\r\nקצרות רכות.  שלושה חודשים של נשיקות על הלחי\r\nהשמאלית שלי,  נשיקות על-זמניות שצומחות ונהיות\r\nניצנים ומחכות.  כל לילה אני הולכת הביתה מאוהבת\r\nבג'וֹס עד טירוף ומתוסכלת להחריד. אני בת עשרים והוא\r\nבן שלושים; אולי הבדל הגילים מרתיע אותו.  בכל זאת,\r\nהרי אני כבר לא ילדה קטנה.\r\nבלילה אני צופה בג'וֹס ההולך במעלה הרחוב,  ידיים\r\nבכיסים.  יש לו הליכה איטית ומדודה,  כאילו התאמן בה.\r\nאני נכנסת לחדר-השינה הקטן שלי.  יש לי מיטת יחיד\r\nבחדר,  שולחן טואלט וארון בגדים קטן.  אני מביטה\r\nבעצמי במראה.  מעסה קרם לילה לתוך לחָיַי שעה ארוכה.\r\nמדמיינת שג'וֹס עומד מאחורי.  מתפשטת.  מניחה את\r\nחלוק הרחצה על כתפַי.  מעסה עוד קרם לתוך לחיי.\r\nמעבירה פודרייה תחת שדַי.  ג'וֹס מאחורי.  אני נאנחת,\r\nלובשת את כתונת הלילה הלבנה שלי ונכנסת למיטה\r\nבכבדות.  אני שומעת את הֶלֶן,  השותפה שלי,  מסתובבת\r\nבדירה.  אני מקשיבה לרעשים שהיא עושה ונרדמת\r\nוחולמת על ג'וֹס שוב ושוב ומעוררת את עצמי באמצע\r\nהלילה.\r\nאני יודעת שאני מחכה שמשהו יקרה.\r\nיום שישי.  אני נפגשת עם ג'וֹס הערב.  אנחנו הולכים\r\nלהופעה של איזה נגן סקסופון,  אני שוכחת את שמו.  ג'וֹס\r\nיודע.  אני אוהבת את העולם הזה של מועדוני גֶ'ז שהוא\r\nלוקח אותי אליהם.  אני אוהבת את העשן,  השתייה,\r\nהאמונה.  זה עולם \"אִיני\".  תמיד הוא נותן לי את ההרגשה\r\nשהוצאתי למקום שמחוצה לי.  אני צריכה לגמור לתייק\r\nבשביל הרופא ואז יגיע הזמן ללכת הביתה.  אני חושבת,\r\nמה אלבש? כל הזמן אני חושבת,  הלילה זה יקרה.  אני\r\nשרה לעצמי.  אני מביטה בשעון שבחדר ההמתנה,  הוא\r\nעושה לי דווקא.  בקושי זז.\r\nג'וֹס מאחר לבוא.  תמיד הוא מאחר.  כשהוא בא לבסוף,\r\nהוא לבוש חליפת צמר כחולה וחולצה לבנה ועניבה\r\nמפוספסת.  אני חשה צביטה בלב למראה יופיו; שערו\r\nהכהה העבה,  עיניו החודרות.  הערב הוא נרגש במיוחד.\r\nהוא מעריץ את הסקסופוניסט הזה.  אנחנו צריכים להזדרז.\r\nברחוב אנשים נועצים בנו מבטים,  בייחוד בג'וֹס.  הוא\r\nמכיר לא מעט מהבחורים במועדון הזה.  כמה וכמה זרים\r\nמכירים אותו.  הוא כבר בונה לו מוניטין,  הוא מנגן בכמה\r\nבארים ופאבים ומועדונים של גֶ'ז.  אלה ימי בראשית,  הוא\r\nאומר,  ימים מרגשים.  ימי בראשית של הגֶ'ז וימי בראשית\r\nשלו,  של חייו החדשים.  במשך היום הוא עובד בחנות\r\nלאביזרי דיג ברחוב רֶנפילד.  הוא אומר שזה תחום\r\nההתעניינות האחר שלו.  אני אומרת,  אתה איש יוצא-\r\nדופן: דגים וגֶ'ז.  \"זה בטח יותר טוב מדגים וצ'יפְס,\" הוא\r\nאומר. כבר יש סביבו לחשושים,  שדה מגנטי שמושך אליו\r\nאחרים.  מראהו תואם את התפקיד.  הוא גבוה,  צבעוני.\r\nאביו היה אפריקאי,  אמו סקוטית.  הוא לא יודע מאיזו\r\nמדינה בדיוק,  רק מאיזו יבשת.  הוא צוחק ברוח\r\nספורטיבית,  \"זו יבשת גדולה,  ממש גדולה,\" אמו פשוט\r\nלא זכרה,  ועכשיו היא מתה,  הוא אומר. כשאני שואלת\r\nממה מתה אמו הוא מהסס, אחר-כך נראה כקולט מהאוויר\r\n\"התקף לב\".  אני לא מצליחה לפענח את הבעתו.  \"לא\r\nהסתדרת אתה?\" אני שואלת.  \"לא בדיוק,\" הוא אומר.\r\nכשהסקסופון פותח בנגינה ג'וֹס עוצם את עיניו ולא\r\nפוקח אותן זמן רב.  זה מביך אותי קצת.  אני מרגישה\r\nכאילו איבדתי אותו,  כאילו הוא שייך למוזיקה ולא לי.\r\nאחרים קוראים בקול מילים קטנות של עונג עצום -\r\n\"יֵה!\" מוחאים כפיים.  רוקעים ברגליים.  מקשיבים\r\nלמוזיקה כאילו הם עצמם יוצרים אותה,  מין גאווה\r\nקולנועית משונה על פניהם. הם מטלטלים את ראשיהם\r\nמצד לצד בתואם מושלם עם המוזיקה.  פנים אחדות\r\nמצביעות כלפי מטה,  הסנטר נח על החזה; אחרים מטים\r\nאת ראשיהם לאחור.  כל הראשים רועדים ורוטטים מצד\r\nלצד.  אחדים פשוט מזיזים את סנטריהם פנימה והחוצה\r\nבתנועות חדות,  בעיניים עצומות. אבל כל הפנים שבמקום\r\nהזה מוכנות ללכת עד הסוף.  תשומת הלב מרותקת כולה,\r\nמלאה דבקות ורוממות רוח.  הם ילכו בעקבות הסקסופון\r\nאל המקום העמוק האפל,  לאן שיוליכם,  חסידי הצליל\r\nהבלוזי הצונן.  זו חרדת קודש כמעט.  אני מרגישה כאילו\r\nאני בכנסייה,  ואני היחידה שעיניה פקוחות בעת התפילה.\r\nהגבר היושב לידי מניע את ידו הימנית בקצב המוזיקה,\r\nתנועות קטנות נשכניות,  הניצוח הפרטי שלו.  אני תוהה\r\nאם אי-פעם אוכל להשתחרר דיי ללבוש את פרצוף הג'ז\r\nהרציני הזה,  לשרבב את שפתי ולטלטל את ראשי\r\nבתנועות סינקוֹפיות מתוחות.\r\nהמוזיקה מתחלפת.  הסקסופון איטי ועצוב,  כאילו הוא\r\nמנסה להיזכר במשהו שאבד.  אני מנסה לנקוש ברגלי לפי\r\nקצב הנעל הרכה המדשדשת של התוף.  תחילה אני נבוכה.\r\nאני לא בטוחה שנקישת הרגל שלי נראית כמו שאר\r\nהרגליים הנוקשות.  אני לא בטוחה שאני עושה את זה\r\nנכון.  אני יודעת שאני לא יכולה להסתכן ולטלטל את\r\nראשי,  לעוות את פני ולנצח בידי.  אבל עם הנקישות\r\nהחרישיות האלה אני מרגישה בסדר.  כעבור זמן-מה אני\r\nאפילו לא מרגישה שאני עושה את זה.  נכנסתי אל תוך\r\nהמוזיקה.  זו הרגשה מוזרה,  אבל הנה היא מחכה לי.  אני\r\nיושבת בלב האנקה האיטית הארוכה של הסקסופון,  ממש\r\nבתוכה.  אני מרגישה שמשהו בתוכי מתרכך,  נכנע.  אני\r\nנפנית אל ג'וֹס ורואה שהוא נועץ בי את מבטו.  הוא ראה\r\nאיך כל זה קורה.  מבטו חודר אל תוכי.\r\nכבר חושך בחוץ.  פנסי הרחוב מטילים את אורם\r\nהצהוב על הרחובות.  רבים מאתנו יוצאים ממועדון הג'ז\r\nבאותה שעה.  אנחנו נראים כמו אנשים שזה עתה נבראו\r\nמתוך הלילה,  אנשים שזה עתה נחתו יחד על כדור-הארץ,\r\nועל פני כולנו ארשת נחשונית פראית אחת.  אנחנו\r\nפוסעים במעילינו הארוכים בצווארונים מורמים.  רוח\r\nסערה נושבת.  הרוח מעיפה פחית במורד הרחוב.  הלילה\r\nהוא הלילה.  ג'וֹס לופת את ידי כמגונן עלי מפני משהו.\r\nהוא מלווה אותי עד הדלת.  הוא מתכוון לנשק לי על\r\nלחיי אבל משנה את דעתו ומנשק אותי בעוז על פי.  הוא\r\nלופת אותי בזרועותיו,  מושך את פני אל פניו.  מקרב אותי\r\nאליו עד שכפות רגלי כמעט מתרוממות באוויר.  נשימתו\r\nמהירה,  נרגשת.  אני פוקחת את עיני ונועצת בו את מבטי\r\nבעוד הוא מנשק אותי.  עיניו עצומות בחוזקה.  בעודו\r\nמנשק אותי הוא אומר את שמי,  שוב ושוב.  אני מרגישה\r\nכאילו אני עומדת למות.  אני לוקחת את ידו ומוליכה\r\nאותו במעלה המדרגות אל דירתי הצרה.  אני מקווה שהֶלֶן\r\nישנה חזק,  מכורבלת במיטתה הקטנה.\r\nאבל כשאנחנו למעלה,  הכל משתנה.  ג'וֹס לא מטיל\r\nאותי על מיטתי כפי שציפיתי.  הוא פוסע בחדר.  \"שב,\"\r\nאני אומרת.  \"תרגיש בבית.\" פתאום נמלאתי בושה.\r\nהאינטימיות של חדרי שלי הפכה אותנו לזרים.  הוא\r\nמתיישב על קצה מיטתי. מראהו נורא, הוא מוטרד. \"מה\r\nיש,  ג'וֹס? מה קרה?\" יש משהו שהוא צריך לספר לי.\r\nמשהו שהיה צריך לספר לי מזמן,  לפני כמה חודשים,  אבל\r\nלא היה מסוגל.  הוא פחד שאם אדע לא ארצה להיפגש\r\nאתו יותר.  אני נתקפת סחרחורת.  \"אדע מה?\" מחשבותי\r\nמתרוצצות.  אולי הוא נשוי; אולי הוא חולה באחת מאותן\r\nמחלות של גברים; אולי הוא ביצע פשע.  אני לא יודעת\r\nמה זה יכול להיות.  אני קולטת את עצמי במראה.  שערי\r\nסתור כולו; עיני נראות פראיות כמו עיניו.  ברור לי שזה\r\nמשהו רציני,  אבל אני מנסה לבטל את זה בצחוק.  אני\r\nפורעת את שערו בידי ומנשקת את לחיו.  \"זה לא יכול\r\nלהיות גרוע עד כדי כך,\" אני אומרת.  \"לא כשמאוהבים.\"\r\nזו הפעם הראשונה שאמרתי לו את זה.  זה מגביר את\r\nאומללותו. הוא נראה כאילו הוא עומד לפרוץ בבכי. הוא\r\nאומר לי שאינו יכול להיפגש אתי עוד, חד וחלק. אני לא\r\nמאמינה שזה קורה. הירח מלא מחוץ לחלון, מביט פנימה\r\nבתדהמה.  הלילה הוא שֶקֶר. אני רוצה ללכת לישון.  אני\r\nרוצה להפסיק את הדיבור שלו ולהיכנס למיטה שלי יחד\r\nאתו ולהירדם בזרועותיו.  לא איכפת לי מה הוא עשה.  אני\r\nלא רוצה לדעת מה הוא עשה.  הוא אומר שהוא מצטער.\r\nהירח הגדול מביט בי פעור פה.  הוא מלא התרגשות\r\nמשונה.  אני מרגישה כאילו עולמי יוצא מדעתו.\r\nאני מפילה את קרם הלילה שלי משולחן הטואלט.\r\nמשהו בתוכי פשוט מתפוצץ.  \"אתה לא יכול לעשות את\r\nזה,\" אני אומרת לו ומוצאת את עצמי מכה אותו בחזהו,\r\nבוכה. הוא מתרגז על עצמו. אני שומעת אותו פולט מפיו\r\nקללה חרישית.  אחר-כך אני שומעת אותו אומר,  \"סלחי\r\nלי.\" והוא קם ללכת.  אבל אני לא מוכנה לזה.  אני נאחזת\r\nבו ומושכת אותו בחזרה.  הוא גבוה ממני.  כל כוחי לא\r\nיספיק לי לנער אותו.  אז במקום זה אני צועקת.  לא\r\nאיכפת לי שמישהו יתעורר.  אני צורחת עליו,  \"הֶסבר,\r\nאתה חייב לי הסבר. מה הבעיה שלך? אתה חולה? הרגת\r\nמישהו?\" מוזר,  אבל הוא כבר מרגיש שהוא שייך לי.\r\nכעסי עושה אותו שלי. \"את באמת רוצה לדעת,  מה?\" הוא\r\nאומר בקול שאני לא ממש מכירה.  \"את באמת רוצה\r\nלדעת.  אז אני אראה לך,\" הוא אומר.  \"אני אראה לך מה\r\nהבעיה.\" ארשת פניו מוזרה,  כאילו הוא מושעה לרגע,\r\nחדל להיות הוא עצמו.\r\nהוא מסיר את המקטורן הכחול שלו ומטיל אותו על\r\nהרצפה שלי.  הוא מסיר את העניבה ומטיל אף אותה\r\nארצה. ידיו רועדות. אני רועדת. אני חושבת שאולי הוא\r\nשינה את דעתו ורוצה להתעלס.  אני חושבת,  הוא לא\r\nצריך להפשיט אותי קודם? אני לא בטוחה.  אני מנסה\r\nלהיזכר איך נהגו שני החברים האחרים שהיו לי.  ראשי\r\nמתרוקן ממחשבות. הוא פורם את כפתורי חולצתו.  עכשיו\r\nהוא מאט את הקצב.  כל כפתור נפרם כל-כך כל-כך לאט.\r\nמתחת לחולצה הוא לובש חולצת טריקו.  הוא פושט גם\r\nאותה לאט,  מרים את זרועותיו ומושך אותה ממותניו מעל\r\nלראשו.  הוא שומט אותה.  מבטו נחוש.  הוא מביט בי כל\r\nאותה עת.  במבט מוזר,  מתריס,  כמעט תוקפני - כאילו\r\nהוא אומר,  \"אמרתי לך.  אמרתי לך.\" הוא מושך את\r\nחולצת הטריקו השנייה מעל לראשו ומשליך גם אותה.\r\nמתחת יש לו עוד שכבה,  גופייה.  בגדיו מוטלים בפישוט\r\nאיברים על הרצפה כמו מתווה של גווייה בסרט.  הגופייה\r\nמוּסרת אף היא.  הוא נראה רזה הרבה יותר בלי כל\r\nהשכבות הללו. אני מתרגשת למראה הגבר הזה שמתפשט\r\nבשבילי.  תחת הגופייה יש תחבושות רבות הכרוכות לו\r\nעל חזהו.  הוא מתחיל לגלול אותן.  נחשול של הקלה מציף\r\nאת חזי: לחשוב שהוא מודאג כל-כך בגלל איזו צלקת על\r\nגופו.  הוא צריך לדעת שאהבתי אליו עמוקה מפצע.  \"אתה\r\nלא חייב להראות לי,\" אני אומרת.  אני נמלאת פתאום\r\nחמלה.  \"היתה לך תאונה? אני לא מוטרדת מדברים\r\nשטחיים כאלה.\" אני ניגשת אליו לחבקו.  \"עוד לא\r\nגמרתי,\" הוא אומר. הוא ממשיך להסיר אגד אחר אגד. ידי\r\nעודן מושטות כשהשד הראשון שלו מתגלה לי.  קטן,\r\nמוצק.\r\nבחוץ יש אור עכשיו,  אור בראשית רפה.  אני רואה\r\nאותו מן החלון,  רוקד סְטֶפְס על הים,  על גבעות הטרשים\r\nהמכוסות שיחים.  הים שקט יותר היום,  בוש בהפרזות ליל\r\nאמש.  הוא שומר על פרופיל נמוך היום,  כולו תמימות\r\nכחולה ונוהמת.  אני בטוחה.  ארד לעשות קניות.  יש לי\r\nתיאבון לראשונה זה ימים רבים.  אלך לקנות לחם טרי,\r\nקצת גבינת צֶ'דַר בשלה,  עגבניות אדומות,  בשר ירך-חזיר\r\nפרוס.  לא אקנה עיתון.\r\nלמה לי לחזור בכלל? האנשים כאן חביבים יותר,\r\nולמרבה הפלא ממשיים יותר.  האנשים כאן ממשיים יותר.\r\nאוכל להעביר הנה את החפצים הדרושים לי,  ואת השאר\r\nלזרוק.  החברים שלנו בלונדון מחמיצים פנים או מגלים\r\nסקרנות מוגזמת.  אני לא רוצה לראות אף אחד.  חוץ\r\nמקוֹלמַן.  הלוואי ויכולתי להיפגש עם קוֹלמַן.  מה אני\r\nיכולה לומר לו? שאביו ואני היינו מאוהבים,  שלא היה\r\nאיכפת לנו,  שכעבור זמן-מה הפסקנו לחשוב על זה\r\nבכלל? לא חשבתי על זה,  אז איך יכולתי להסתיר את זה\r\nממנו אם לא היה בתודעתי משהו שיש להסתירו?\r\nאני רוחצת את פני במים קרים.  אני כל-כך עייפה,  עד\r\nשהייתי לאדם אחר.  דרך המחשבה שלי אחרת.  אני יודעת\r\nאת זה; אני זוכרת שבראשי היה מרחב רב יותר.  עכשיו\r\nהוא מאוכלס בצפיפות בדאגות.  אני מרפרפת מאחת\r\nלאחרת כמו ציפור עצבנית.  אני אומרת לעצמי לחדול\r\nמזה.  אם לדאוג,  הייתי צריכה לדאוג לפני שנים.  אולי אני\r\nפשוט מזדקנת.  סבתי היתה מודאגת שמא תשכח את מה\r\nשהתכוונה לומר.  היא היתה רושמת לה פתקים ואחר-כך\r\nשוכחת היכן הניחה את הפתקים.  לפעמים היתה נתפסת\r\nלפתק הלא-נכון ומספרת משהו שעבר זמנו.  אני לובשת\r\nמכנסיים,  את אפודת הקשמיר שלי.  סיכת מדליון.  אני\r\nיכולה לפחות להיראות ראויה להופיע בציבור.  שלא יגידו\r\nשזרקו את אשתו של ג'וֹס מוּדי לכלבים.  ג'וֹס אהב\r\n\"להחזיק אותי מטופחת\".  אני לובשת את מעילי ויוצאת\r\nמהבית.  איני נועלת את הדלת.  מעולם לא נעלתי כאן את\r\nהדלת ואני לא מתכוונת להתחיל עכשיו.  אטייל לי מעט\r\nעד שיפתחו את החנויות,  לאורך החוף.  \"אתה לך למעלה,\r\nואני פה למטה,\" (שורה משיר עם סקוטי) אני שרה לג'וֹס.\r\nהוא תמיד נהנה כששרתי לו,  אף-על-פי שהקול שלי לא\r\nשווה הרבה. כבר עכשיו היום שונה מכפי שנראה מן\r\nהחלון.  הרוח קשה ומייללת.  מזג האוויר בחבל הארץ\r\nהזה עגמומי, סובייקטיבי ובוגדני,  ממש כמו בני-האדם.\r\nכל-כך חזק,  ריח הים,  אם לא היית לידו זמן-מה.  אני\r\nחשה בפי את טעם האצות והדגים. את המלח בשערי, על\r\nלחיַי.  הרוח נושבת מאחורי,  מנפחת את מעילי לבלון,\r\nמאיצה בי להחיש את צעדי יותר מהרצוי לי.  הים לא\r\nכל-כך שקט,  מקרוב.  אני יכולה לנעוץ את מבטי ישר\r\nבלבו. הגלים קופצים זה מעל זה, משתוללים. מעל לגלים\r\nעצמם,  צללים של גלי רפאים מנסים לדבר.  אני רואה\r\nאותם רודפים אחרי הגלים,  מבקשים את חייהם בחזרה.\r\nשנים כמעט לא הלכתי בדרך הזאת לבדי.  תמיד יצאנו\r\nלטייל כאן שנינו יחד.  מוזר לי ללכת לבדי.  הרוח יכולה\r\nלהרים אותי ולשאת אותי אל הים.  שום דבר לא מצמיד\r\nאותי אל הקרקע.  אני יכולה לרחף.  אני יכולה לעוף.\r\nהנמל נשאר כשהיה מאז שהייתי נערה ובאתי מאנגליה\r\nבחופשות יחד עם משפחתי.  הנגרייה אותה נגרייה.  חנות\r\nהצילום המקומית שנוסדה ב- 1886 נותרה במקומה -\r\n\"פ. פוּטשֶר ובנו\". \"ב. סאבֶג' אטליז משפחתי\" נמצא כאן\r\nמאז היותי ילדה.  בנו מנהל את החנות עכשיו.  שמו בְרוּס,\r\nכמו אביו.  לשניהם לחיים וכפות-ידיים אדומות של\r\nקצבים.  יש גם בית-קפה איטלקי קטן בניהול משפחת\r\nדַלסָאסוֹ,  שמייצר את הגלידה הטובה ביותר ברדיוס של\r\nקילומטרים ומוכר סוכריות בצנצנות פלסטיק גדולות.\r\nסוכריות שקשורות כל-כך לחופשות הילדות שלי במקום\r\nהזה,  שמצחיק אותי לראות שעודן קיימות.  כריות.\r\nמרובעיות.  מזרקות שֶרבֶט.  כדורי קינמון.  כדורי אניס.\r\nבונבוני לימון.  ממתקי קרם מנטה.  בבית-הקפה האיטלקי\r\nמגישים גם ארוחת-בוקר טובה.  מתוך דחף רגעי אני\r\nנכנסת ומתיישבת.  גברת דַלסאסו שמחה לראותני.\r\n\"כרגיל?\" היא שואלת.  ביצים מקושקשות על טוסט.\r\n\"איפה מר מוּדי הבוקר?\" היא שואלת.  אני אומרת,  \"מר\r\nמוּדי מת לפני כמה שבועות.\"\r\n\"אוי, אני מצטערת לשמוע,\" היא אומרת ולופתת את\r\nידי בכוח. \"איזה בן-אדם נחמד,  נחמד,  מר מוּדי.  בן-אדם\r\nנחמד.\" אני מהנהנת,  תוהה מה היתה גברת דלסאסו\r\nאומרת אילו ראתה את העיתונים.  גרוני נחנק.  גברת\r\nדלסאסו הביאה אותי לידי בכי.  היא הראשונה שגורמת לי\r\nלהרגיש כמו אלמנה רגילה,  שמתייחסת אלי בכבוד ולא\r\nבסקרנות חולנית.  הייתי רוצה לבכות לתוך הסינר שלה.\r\nאני לוגמת את התה שלי.  מעט ממנו נשפך על מעילי\r\nואני מנגבת אותו בממחטת נייר.  פיסות נייר זעירות\r\nנדבקות אל מעילי. היא מביאה את הביצים המקושקשות\r\nעל טוסט. אני מכריחה את עצמי להמשיך לשבת.  היא\r\nנותנת בי עוד מבט,  אחד מאותם מבטים איטלקיים\r\nרגשניים ונוגים, שמעוררים גם בנפשות האציליות ביותר\r\nרחמים עצמיים.  \"אני אניח אותך לנפשך.  בוודאי אין לך\r\nחשק לדבר,\" היא אומרת,  המגבת שבידה מוחה במיומנות\r\nאת תחתית הספל שלי.  \"אני מביאה לך ספל אחר.\"\r\nאני מנסה לאכול כדי לא להעליב את גברת דלסאסו.\r\nאני באמת חייבת לאכול.  גופי הולך ורזה.  הבגדים תלויים\r\nעלי.  רק לפני חודש היו חיי מלאים בדברים מסוימים\r\nשתכננתי לעשות.  ג'וֹס עמד לצאת לסיבוב הופעות חדש.\r\nהתכוננו לצאת לפני-כן לחופשה בטוֹבָאגו.  והנה אני כאן\r\nבין איתני הטבע של המקום המוכר כל-כך,  שרויה\r\nבאי-ודאות לגבי כל הדברים.  אפילו חיי.  בייחוד חיי.\r\nאני מחליטה לצעוד בכיוון לֵייר ולערוך את מעט\r\nהקניות שלי בדרך חזרה.  תא הטלפון האדום נמצא בפינה,\r\nסמוך לנגרייה.  עברי על פניו.  הסתובבי.  היכנסי פנימה.\r\nטלפני אליו.  אין לך מה להפסיד.  תעשי את זה.  טלפני\r\nאליו.  אני נכנסת אל התא האדום הישן,  שהשתמר כמו\r\nמומיה מצרית.  צריך להפיל אותו על צדו,  עם הגוף האוחז\r\nבשפופרת בתוכו.  אני מכניסה את המטבעות ומחייגת את\r\nהמספר שלו.  עוד פעם המשיבון.  אני מתחילה לומר\r\nמשהו,  \"קוֹלמַן,  אם אתה שם אולי תרים את הטלפון?\"\r\nבידיעה שהוא לא ירים את הטלפון לדבר אתי.  ילד קטן\r\nשם פיתיון על קרס החכה שלו בנמל כפי שקוֹלמַן נהג\r\nלעשות.  ג'וֹס לימד אותו לדוג.  הם אהבו לדוג יחד.\r\nלעתים קרובות היה אנגוּס לוקח אותם בסירה שלו\r\nללב-ים. לקוֹלמַן היתה חכה משלו כבר בגיל שלוש. הילד\r\nהזה מטיל את החכה שלו כמו מומחה,  בצליפה מהירה,\r\nאחר-כך יושב לחכות.  אני מניחה את השפופרת ומנסה\r\nשוב. \"מה אני יכולה לומר לך, קוֹלמַן. אני אמא שלך. אני\r\nאוהבת אותך.\" אני מניחה שוב את השפופרת ויוצאת אל\r\nהרוח.  היא סוטרת לי על פני,  צורבת את לחיַי.  מזג\r\nהאוויר מתחלף שוב.  וזה אמור להיות קיץ.  העצים\r\nמתנודדים ברוח כמו שיכורים,  מקללים.\r\nהרוח נוהגת בי באינטימיות.  מעבירה את אצבעותיה\r\nהארוכות,  החזקות בשערי.  סוטרת לי על פני,  דוחפת\r\nאותי,  צועקת לי באוזניים.  מוטב להיות בחוץ מאשר\r\nבפנים.  אני ממהרת ללֵייר,  הרוח נושכת את עקבי.  עוד\r\nרגע ואעוף.  הנמל בלֵייר נטוש.  דייג או שניים משתופפים\r\nעל סירותיהם,  נפוחים ותְפוחים מהרוח.  אחד מהם צועק\r\nמשהו ומנופף לי בידו.  המחווה הפשוטה משמחת אותי,\r\nמחממת אותי.  אהבת זר.\r\nאני נכנסת לפאב הראשון הנקרה בדרכי,  \"הספינה\r\nהישנה\",  ומזמינה ארוחת-צהריים של פאב.  רעבה פתאום.\r\nזאב-ים,  צ'יפס ואפונה.  כמה אנשים שותים בירה ושני\r\nנגינה מנגנת \"בוּגי ווּגי ביוּגְל בוֹי אוֹף קוֹמפָני בי\": הרחק\r\nבעיר שיקגו חי חצוצרן אחד.  סגנון הבוּגי שניגן יחיד\r\nומיוחד\r\n.  אני מרימה את הסכין והמזלג שלי מעל לצלחת,\r\nתלויים באוויר כמו מטוס.\r\nאמצע עמוד 30",
    "Author": "ג'קי קיי",
    "Language": "אנגלית",
    "Translator": "אלינוער ברגר"
}