{
    "Article-name": "ספר האשליות",
    "Article-text": "\r\nאין לו לאדם פרק חיים אחד ויחיד.\r\nפרקים רבים יש לו, הערוכים\r\nבזה אחר זה, וזהו שורש סבלו.\r\nשאטובריאן\r\n1\r\nכולם חשבו שכבר מת,  ב- 1988,  כשראה אור\r\nהספר שכתבתי על סרטיו,  איש לא שמע על הקטור מאן זה\r\nכמעט שישים שנה.  פרט לקומץ היסטוריונים וכמה\r\nמשוגעים לסרטים ישנים,  דומה שרק מתי מעט שמעו על\r\nקיומו.  האחרונה מתריסר הקומדיות הקצרות שעשה\r\nבשלהי העידן האילם,  \"כפול או לא-כלום\",  יצאה למסכים\r\nב- 23 בנובמבר 1928.  חודשיים לאחר מכן,  בלי להיפרד\r\nלשלום מאיש מידידיו או מכריו,  בלא להותיר מכתב או\r\nלהודיע לאיש על תוכניותיו,  יצא מביתו השכור בנורת\r\nאורנג' דרייב ולא נראה עוד.  מכוניתו, \"דֶה-סוֹטוֹ\" כחולה,\r\nעמדה במוסך הבית; חוזה השכירות היה תקף לשלושה\r\nחודשים נוספים; שכר הדירה שולם במלואו.  במטבח היה\r\nמזון,  בארון המשקאות היה ויסקי,  ואף פריט אחד\r\nממלתחתו של הקטור לא נעדר ממגרות חדר המיטות.\r\nעל-פי ה\"לוס אנג'לס הראלד אקספרס\" מ- 18 בינואר\r\n1929,  \"נראה היה כאילו יצא לטיול קצר והוא עתיד לשוב\r\nבכל רגע\".  אבל הוא לא שב,  ומאותה נקודה ואילך דומה\r\nכאילו נעלם הקטור מאן מעל פני האדמה.\r\nשנים אחדות לאחר היעלמו עוד נפוצו סיפורים\r\nושמועות משמועות שונות על מה שאירע לו,  אבל אף\r\nאחת מההשערות הללו לא העלתה שום דבר.  ההשערות\r\nהסבירות ביותר - שהתאבד או שנפל קורבן למעשה פשע\r\n- לא הוכחו ואף לא הופרכו,  מפני שמעולם לא נתגלתה\r\nגופה.  בניסיונות אחרים להסביר את גורלו של הקטור\r\nניכרה מידה רבה יותר של דמיון,  של תקווה,  כיאה\r\nלהשתמעויות הרומנטיות של מקרה כזה.  על-פי אחד מהם,\r\nשב למולדתו ארגנטינה והיה לבעליו של קרקס קטן בערי\r\nהשדה.  על-פי אחר,  הצטרף למפלגה הקומוניסטית ופעל\r\nתחת שם בדוי כמארגן בקרב עובדי ענף החלב ביוּטיקה,\r\nניו יורק.  על-פי דיווח נוסף נדד ברכבות עם הנוודים של\r\nשנות השפל.  אילו היה הקטור כוכב גדול יותר,  אין ספק\r\nשהסיפורים היו ממשיכים להתגלגל.  הוא היה ממשיך\r\nלחיות בדברים שנאמרו עליו,  ובהדרגה היה הופך לאחת\r\nמאותן דמויות סמליות המאכלסות את הרבדים התחתונים\r\nשל הזיכרון הקיבוצי,  נציג הנעורים והתקווה ותהפוכותיו\r\nהשטניות של הגורל.  אך אף אחד מכל אלה לא קרה,  מפני\r\nשכאשר הקריירה שלו באה לקצה,  הקטור רק החל למעשה\r\nלחרות את רישומו בהוליווד.  הוא הגיע מאוחר מכדי לנצל\r\nאת כשרונותיו עד תומם,  ולא נשאר די זמן להותיר רושם\r\nמתמשך של אישיותו או של מה שהיה בכוחו לעשות.\r\nחלפו עוד כמה שנים,  ומעט-מעט הפסיקו אנשים לחשוב\r\nעליו.  ב- 1932 או 1933 כבר השתייך הקטור ליקום נכחד,\r\nוגם אם נותר ממנו זכר כלשהו,  היה זה רק כהערת שוליים\r\nבספר עלום שאיש לא טרח עוד לקרוא.  הסרטים כבר החלו\r\nלדבר,  וההצגות האילמות המהבהבות של העבר נשכחו\r\nמלב.  לא עוד ליצנים,  לא עוד פנטומימאים,  לא עוד נערות\r\nנאות ומתריסות מחוללות למקצב תזמורות בלתי-נשמעות.\r\nכל אלה עברו מן העולם שנים ספורות בלבד קודם לכן אך\r\nכבר נדמו כפרהיסטוריה,  כיצורים ששוטטו על פני האדמה\r\nכשבני-האדם עדיין חיו במערות.\r\nבספרי לא מסרתי מידע רב על חייו של הקטור.  \"עולמו\r\nהאילם של הקטור מאן\" היה מחקר על סרטיו ולא\r\nביוגרפיה,  ואותן עובדות קטנות שפיזרתי פה ושם על\r\nפועלו מחוץ למסך הגיעו ישירות מהמקורות הרגילים:\r\nאנציקלופדיות קולנוע,  ספרי זיכרונות,  תולדות ימיה\r\nהראשונים של הוליווד.  כתבתי את הספר מפני שרציתי\r\nלשתף את הקוראים בהתלהבותי מיצירתו של הקטור.\r\nסיפור חייו היה בעיני עניין משני,  ובמקום לשער מה קרה\r\nאו לא קרה לו,  בחרתי לדבוק בעיון מדוקדק בסרטים\r\nעצמם.  לאור העובדה שנולד ב- 1900,  ולאור העובדה שלא\r\nנראה מאז 1929,  לא היה עולה כלל בדעתי לרמוז שהקטור\r\nמאן עדיין בחיים.  המתים אינם מתגנבים ויוצאים מתוך\r\nקבריהם,  ומבחינתי,  רק מת יכול היה להישאר במחבוא זמן\r\nכה ממושך.\r\nהספר ראה אור בהוצאת הספרים של אוניברסיטת\r\nפנסילבניה במרס לפני אחת-עשרה שנה.  שלושה חודשים\r\nלאחר מכן,  ממש אחרי שהחלו להתפרסם הסקירות\r\nהראשונות ברבעוני הסרטים ובכתבי-העת האקדמיים,  נחת\r\nבתיבת הדואר שלי מכתב.  המעטפה היתה גדולה ורבועה\r\nיותר מהמעטפות הרגילות הנמכרות בחנויות,  וכיוון\r\nשהיתה עשויה נייר עבה ויקר,  המחשבה הראשונה שעלתה\r\nבדעתי היתה שמדובר בהזמנה לחתונה או בהודעה על\r\nלידה.  שמי וכתובתי נכתבו על צדה הקדמי של המעטפה\r\nבכתב יד הדור ומסולסל.  הכתב לא היה אולי פרי עטו של\r\nקליגרף מקצועי,  אבל אין ספק שנוצר בידי אדם שהאמין\r\nבסגולות הכתיבה התמה,  אדם שחונך על ברכי האסכולות\r\nהוותיקות של דרך-ארץ וטעם טוב.  הבול נשא חותמת של\r\nאלבּוּקֶרקי,  ניו מקסיקו,  אבל מן המען לתשובה שהופיע על\r\nהדש האחורי עלה שהמכתב נכתב במקום אחר - בהנחה\r\nשאכן היה מקום כזה,  ובהנחה ששם העיר היה אמיתי.\r\nבשתי שורות,  למעלה ולמטה,  נכתב; חוות \"בְּלוּ סטון\";\r\nטְיירה דל סוּאֶניו,  ניו מקסיקו.  ייתכן שחייכתי כשקראתי\r\nאת המילים הללו,  אבל אינני זוכר.  לא צוין שם,\r\nוכשפתחתי את המעטפה כדי לקרוא את הכתוב על\r\nהכרטיס שבתוכה,  עלה באפי ניחוח קלוש של בושם,  זכר\r\nדק שבדקים לתמצית לוונדר.\r\n\"פרופ' זימֶר היקר,\" נאמר במכתב.  \"הקטור קרא את ספרך\r\nוהוא מבקש להיפגש אתך.  האם תהיה מעוניין לבקרנו?\r\nבכבוד רב,  פרידה סְפֶּלינג (גב' הקטור מאן).\"\r\nקראתי את הכתוב שש או שבע פעמים.  ואז הנחתי את\r\nהמכתב,  ניגשתי לקצה האחר של החדר וחזרתי.  כשנטלתי\r\nאותו שוב,  לא הייתי בטוח שהמילים עדיין יהיו שם.  ואם\r\nכן,  אם עדיין יהיו אותן המילים.  קראתי אותו שש או שבע\r\nפעמים נוספות,  ואז,  עדיין בלי לדעת דבר בבירור,  פטרתי\r\nאותו כמתיחה.  רגע לאחר מכן התמלאתי ספקות,  וברגע\r\nהבא התחלתי לפקפק בספקות הללו.  לחשוב מחשבה אחת\r\nפירושו היה לחשוב את המחשבה ההפוכה,  ועוד בטרם\r\nהספיקה אותה מחשבה שנייה לסלק את קודמתה,  צצה\r\nמחשבה שלישית לסלק את השנייה.  כיוון שלא ידעתי מה\r\nלעשות,  נכנסתי למכוניתי ונסעתי למשרד הדואר.  במדריך\r\nהמיקוד רשומה כל כתובת באמריקה,  ואם טיירה דל\r\nסואניו איננה שם,  אוכל להשליך את הכרטיס ולשכוח מכל\r\nהעניין.  אבל היא היתה שם.  מצאתי אותה בכרך אחד,\r\nבעמוד 1933,  יושבת על השורה שבין טיירה אמארילה\r\nוטיחֶראס,  עיירה של ממש עם משרד דואר ומספר משלה\r\nבעל חמש ספרות.  כל זה לא הפך את המכתב לאמיתי,\r\nכמובן,  אבל לפחות שיווה לו תדמית של אמינות,\r\nוכשחזרתי הביתה כבר ידעתי שיהיה עלי להשיב עליו.\r\nממכתב כזה אין להתעלם.  ברגע שקראת אותו,  אתה יודע\r\nשאם לא תטרח להתיישב ולענות,  תמשיך לחשוב עליו עד\r\nסוף ימיך.\r\nלא שמרתי העתק מתשובתי,  אבל זכור לי שכתבתי\r\nאותה בכתב יד והשתדלתי שתהיה קצרה ככל האפשר,\r\nמוגבלת למשפטים ספורים בלבד.  בלא להקדיש לכך\r\nמחשבה יתרה מצאתי את עצמי מאמץ את הסגנון החידתי\r\nוהיבשושי של המכתב שקיבלתי.  כך הרגשתי פחות חשוף,\r\nפחות עלול להיתפס כשוטה בעיני האדם שתכנן את\r\nהמתיחה - אם אכן זו מתיחה. מילה או שתיים היו אולי\r\nשונות,  אבל תשובתי היתה משהו בסגנון הזה; \"פרידה\r\nספלינג היקרה.  מובן שארצה להיפגש עם הקטור מאן.\r\nאבל איך אדע בוודאות שהוא בחיים? למיטב ידיעתי הוא\r\nלא נראה זה יותר מחמישים שנה.  אנא שלחי פרטים.\r\nבכבוד רב,  דייוויד זימר.\"\r\nכולנו רוצים להאמין בדברים בלתי-אפשריים,  אני מניח,\r\nכדי לשכנע את עצמנו שנסים אכן עשויים להתרחש.\r\nבהתחשב בעובדה שהייתי מחברו של הספר היחיד שנכתב\r\nאי-פעם על הקטור מאן,  היתה בהחלט סבירות שמישהו\r\nיחשוב שאקפוץ על ההזדמנות להאמין שהוא עדיין בחיים.\r\nאבל לא היה לי חשק רב לקפוץ.  לפחות לא חשבתי כך.\r\nספרי נולד מתוך עצב גדול,  ואף שכבר היה מאחורי,  העצב\r\nעדיין היה אתי.  הכתיבה על קומדיה לא היתה אלא\r\nאמתלה,  צורה משונה של תרופה שבלעתי מדי יום במשך\r\nשנה ויותר למען הסיכוי הקלוש שתעמעם את הכאב\r\nשבתוכי.  במידה מסוימת היא אכן עשתה זאת.  אבל פרידה\r\nספלינג (או מי שהתיימרה להיות פרידה ספלינג) לא יכלה\r\nלדעת זאת.  היא לא יכלה לדעת שב- 7 ביוני 1985,  שבוע\r\nאחד בלבד לפני יום הנישואין העשירי שלי,  אשתי ושני\r\nבני נספו בתאונת מטוס.  היא ראתה אולי שהספר הוקדש\r\nלהם (להלן,  טוד ומרקו - לזכרם),  אך לשמות הללו לא\r\nיכלה להיות כל משמעות בעיניה,  וגם אילו ניחשה מה\r\nהיתה חשיבותם בעיני המחבר,  לא יכלה לדעת שבשבילו\r\nהשמות הללו ייצגו כל מה שהיה בעל משמעות כלשהי\r\nבחיים - ושכאשר הלן בת השלושים ושש וטוד בן השבע\r\nומרקו בן הארבע מתו,  רובו ככולו מת יחד אתם.\r\nהם היו בדרכם למילווקי לביקור אצל הוריה של הלן.\r\nאני נשארתי בוורמונט לתקן עבודות ולהגיש את הציונים\r\nהסופיים לסמסטר שהסתיים זה עתה.  זאת היתה עבודתי\r\n- פרופסור לספרות השוואתית בהאמפטון קולג'\r\nבהאמפטון,  ורמונט - והיה עלי לעשות זאת.  בימים\r\nכתיקונם היינו טסים כולנו יחד בעשרים וארבעה או\r\nבעשרים וחמישה,  אבל אביה של הלן נותח בדיוק אז\r\nלהסרת גידול מרגלו,  והגענו להסכמה משפחתית שהיא\r\nוהילדים יצאו לדרך בהקדם האפשרי.  הדבר היה כרוך\r\nבמשא-ומתן סבוך של הרגע האחרון עם בית-הספר של\r\nטוד,  כדי שיתאפשר לו להפסיד את השבועיים האחרונים\r\nבכיתה ב'.  המנהלת נטתה לסרב אך גילתה הבנה,  ובסופו\r\nשל דבר נכנעה.  זה היה אחד הדברים שבהם הרהרתי שוב\r\nושוב אחרי ההתרסקות.  אילו רק סירבה לבקשתנו היה טוד\r\nנאלץ להישאר אתי בבית,  ואז לא היה מת.  כך לפחות אחד\r\nמהם היה ניצל.  לפחות אחד מהם לא היה צריך לצנוח\r\nעשרה קילומטרים מהשמים,  ואני לא הייתי נותר לבדי\r\nבבית שהיה אמור להכיל ארבעה אנשים.  והיו דברים\r\nנוספים,  כמובן,  אפשרויות נוספות להרהר ולייסר את עצמי\r\nבהן,  ודומה שכלל לא שבעתי מללכת שוב ושוב לאורכן\r\nשל אותן דרכים ללא מוצא.  הכול היה חלק מזה,  כל חוליה\r\nבשרשרת הסיבה והתוצאה היתה חלק מהותי של הזוועה\r\n- מהסרטן ברגלו של חמי ועד מזג האוויר במערב התיכון\r\nבאותו שבוע ומספר הטלפון של סוכנת הנסיעות שהזמינה\r\nאת כרטיסי הטיסה.  וגרוע מכול - התעקשותי להסיע\r\nאותם לבוסטון כדי שיוכלו לתפוס את הטיסה הישירה.  לא\r\nרציתי שיצאו מברלינגטון,  מפני שאז היו חייבים לטוס\r\nלניו יורק במטוס בוכנה של שמונה-עשר מושבים כדי\r\nלתפוס את טיסת הקישור למילווקי,  ואמרתי להלן שאני\r\nלא אוהב את המטוסים הקטנים האלה.  הם מסוכנים מדי,\r\nאמרתי,  ואני לא יכול לסבול את המחשבה שהיא והילדים\r\nיעלו על מטוס כזה בלעדי.  והם לא עלו - כדי להרגיע\r\nאת חששותי.  הם עלו על המטוס הגדול יותר,  והדבר\r\nהנורא בכל זה הוא שאני מיהרתי כדי להביא אותם לשם.\r\nהתנועה היתה כבדה באותו בוקר,  וכשהגענו סוף-סוף\r\nלספרינגפילד ולכביש האגרה של מסצ'וסטס,  הייתי צריך\r\nלחרוג הרבה מעל המהירות המותרת כדי להגיע ללוגאן\r\nבזמן.\r\nרק מעט מאוד ממה שקרה לי באותו קיץ זכור לי היום.\r\nבמשך חודשים אחדים חייתי בטשטוש אלכוהולי של יגון\r\nורחמים עצמיים,  כמעט שלא יצאתי מהבית,  כמעט שלא\r\nטרחתי לאכול או להתגלח או להחליף בגדים.  רוב עמיתי\r\nהיו בחופשה עד אמצע אוגוסט,  ולפיכך לא נאלצתי\r\nלהתמודד עם ביקורים רבים,  לקחת חלק בטקסים\r\nהמייסרים של אבל קיבוצי.  כוונותיהם היו טובות,  כמובן,\r\nובכל פעם שמישהו מחברי הגיע הזמנתי אותו להיכנס,\r\nאבל חיבוקיהם הדומעים ושתיקותיהם הארוכות והנבוכות\r\nלא עזרו.  גיליתי שמוטב לי להיות לבד,  מוטב לי לכלות\r\nאת ימי באפלה שבתוך ראשי.  כשלא הייתי שתוי או שרוע\r\nעל הספה בסלון מול הטלוויזיה,  ביליתי את רוב הזמן\r\nבשוטטות ברחבי הבית.  ביקרתי בחדרי הבנים וישבתי על\r\nהרצפה,  הקפתי את עצמי בחפציהם.  לא הייתי מסוגל\r\nלחשוב עליהם ישירות או להעלות את דמותם בדרכים\r\nמודעות,  אבל כשהרכבתי את הפאזלים שלהם ושיחקתי\r\nבאבני הלגו שלהם והקמתי מבנים יותר ויותר מורכבים\r\nובארוקיים,  הרגשתי שאני שוב שוכן בתוכם באופן זמני\r\n- שאני ממשיך בשבילם את חיי הרפאים הקטנים שלהם\r\nבאמצעות חזרה על התנועות שעשו כשעדיין היה להם\r\nגוף.  קראתי את ספרי האגדות של טוד וסידרתי את קלפי\r\nהבייסבול שלו.  מיינתי את חיות הפרווה של מרקו לפי\r\nמין,  צבע וגודל ושיניתי את השיטה בכל פעם שנכנסתי\r\nלחדר.  השעות נעלמו להן בדרך זו,  ימים שלמים נמוגו\r\nלתוך שכחה,  וכשלא יכולתי עוד לעמוד בכך,  חזרתי לסלון\r\nומזגתי לעצמי משקה נוסף.  באותם לילות נדירים שבהם\r\nלא איבדתי את הכרתי על הספה,  ישנתי בדרך-כלל\r\nבמיטתו של טוד.  במיטתי שלי חלמתי תמיד שהלן נמצאת\r\nאתי,  ובכל פעם שהושטתי יד לאחוז אותה התעוררתי\r\nבטלטלה פתאומית,  עזה,  בידיים רועדות וברֵיאות\r\nמשוועות לאוויר,  בתחושה שאני עומד לטבוע.  לא יכולתי\r\nלהיכנס לחדר השינה שלנו אחרי רדת החשכה,  אבל\r\nביליתי שם שעות ארוכות במשך היום.  עמדתי בתוך חדר\r\nהארונות של הלן ונגעתי בבגדיה,  סידרתי שוב ושוב את\r\nהמקטורנים והסוודרים,  הסרתי את שמלותיה מהקולבים\r\nופרשתי אותן על הרצפה.  פעם לבשתי אחת מהן,  ופעם\r\nאחרת מדדתי את לבניה ומשחתי על פני את האיפור שלה.\r\nזאת היתה חוויה מספקת ביותר,  אבל אחרי כמה ניסיונות\r\nנוספים גיליתי שפעולתו של הבושם יעילה עוד יותר מזו\r\nשל השפתון והמסקרה.  הבושם כאילו החזיר אותה בצורה\r\nחיה יותר,  כאילו העלה את נוכחותה לפרקי זמן ארוכים\r\nיותר.  רצה המזל ובחודש מרס נתתי לה ליום הולדתה\r\nמלאי חדש של שאנל 5.  כיוון שהגבלתי את עצמי למנות\r\nקטנות פעמיים ביום,  החזיק הבקבוק מעמד עד סוף הקיץ.\r\nבסמסטר הסתיו נטלתי לי חופשה ללא תשלום,  אבל\r\nבמקום להסתלק או לחפש סיוע פסיכולוגי,  נשארתי עוד\r\nבבית והמשכתי לשקוע.  בשלהי ספטמבר או בראשית\r\nאוקטובר כבר חיסלתי יותר מחצי בקבוק ויסקי מדי ערב.\r\nזה עזר לי לא להרגיש יותר מדי,  אבל בו בזמן גם מנע\r\nממני כל תחושה של העתיד,  ואדם שאין לו למה לצפות\r\nחשוב כמת.  יותר מפעם תפסתי את עצמי בעיצומם של\r\nחלומות ארוכים בהקיץ על כדורי שינה ועל פחמן\r\nחד-חמצני.  מעולם לא הרחקתי לכת לכדי מעשה של\r\nממש,  אבל היום,  כשאני מביט לאחור אל אותם ימים,  אני\r\nמבין עד כמה הייתי קרוב לכך.  הגלולות היו בארון\r\nהתרופות ושלוש או ארבע פעמים כבר הורדתי את הבקבוק\r\nמהמדף; הגלולות כבר היו מונחות בכף ידי.  אילו נמשך\r\nהמצב כך עוד זמן רב,  ספק אם הייתי מוצא בי את הכוח\r\nלהתנגד.\r\nאלה היו פני הדברים כשהקטור מאן נכנס לחיי באופן\r\nבלתי-צפוי.  לא היה לי מושג מי הוא,  מעולם אף לא\r\nנתקלתי באזכור של שמו,  אבל ערב אחד,  ממש לפני\r\nתחילת החורף,  כשהעצים ניצבו עירומים סוף-סוף והשלג\r\nהראשון עמד לרדת,  ראיתי במקרה בטלוויזיה קטע מאחד\r\nמסרטיו הישנים והוא עורר בי צחוק.  זה לא נשמע אולי\r\nחשוב,  אבל זו היתה הפעם הראשונה שצחקתי מאז יוני,\r\nוכשהרגשתי את העווית הבלתי-צפויה גואה בחזי\r\nומתחילה לרטוט סביב ריאותי,  הבנתי שעדיין לא הגעתי\r\nלשפל המדרגה,  שחלק ממני עדיין רוצה להמשיך לחיות.\r\nכל העניין כולו לא נמשך יותר מכמה שניות.  הצחוק לא\r\nהיה קולני או ממושך במיוחד,  אבל הוא הפתיע אותי,  ומן\r\nהעובדה שלא נאבקתי בו ושלא בושתי בעצמי על\r\nששכחתי את אומללותי באותם רגעים ספורים שהופיע\r\nהקטור מאן על המסך,  נאלצתי להסיק שיש בתוכי משהו\r\nשלא שיערתי עד כה,  משהו שאיננו רק מוות ותו לא.  אינני\r\nמדבר על אינטואיציה מעורפלת או על כמיהה\r\nסנטימנטלית למשהו שיכול היה להיות.  גיליתי תגלית\r\nאמפירית,  והיא נשאה את מלוא כובד משקלה של הוכחה\r\nמתמטית.  אם יש בי היכולת לצחוק,  פירוש הדבר שלא\r\nקהיתי לחלוטין.  פירוש הדבר שלא הקמתי ביני לבין\r\nהעולם חומה כה בצורה עד ששום דבר לא יוכל עוד\r\nלחדור בעדה.\r\nהשעה היתה כנראה קצת אחרי עשר.  הייתי מרותק\r\nלפינתי הקבועה בספה,  בידי האחת כוס ויסקי ובשנייה\r\nמכשיר השלט-רחוק,  והחלפתי ערוצים בבלי דעת.  אל\r\nהתוכנית הגעתי דקות ספורות אחרי שהחלה,  אבל לא\r\nנדרש לי זמן רב להבין שמדובר בסרט תעודה על שחקני\r\nהקומדיות בעידן הסרט האילם.  כל הפנים המוכרים היו\r\nשם - צ'פלין, קיטון, לויד - אבל נכללו שם גם קטעים\r\nנדירים של מצחיקנים שלא שמעתי עליהם מעולם.  דמויות\r\nפחות ידועות כמו ג'ון בַּאני, לארי סימוֹן, לוּפּינוֹ לֵיין\r\nוריימונד גריפית.  עקבתי אחרי הגאגים במעין ריחוק מדוד,\r\nבלי לשים לב אליהם באמת,  ובכל-זאת הייתי שקוע\r\nמספיק כדי לא לעבור למשהו אחר.  הקטור מאן הופיע רק\r\nבשלב מאוחר בתוכנית,  וגם אז הראו רק קטע אחד,  שתי\r\nדקות מתוך \"סיפור הכַּספָּר\",  המתרחש בבנק והקטור\r\nממלא בו תפקיד של קופאי חרוץ,  אינני יכול להסביר מה\r\nתפס אותי בכך,  אבל הקטור,  בחליפת הספארי הלבנה\r\nובשפמו השחור הדקיק,  עמד שם ליד שולחן וספר ערמות\r\nשל כסף,  ועבד ביעילות כה סוערת,  במהירות הבזק\r\nובריכוז מטורף,  עד שלא יכולתי להתיק את עיני ממנו.\r\nבקומה מעל נערכו שיפוצים והפועלים התקינו קרשים\r\nחדשים ברצפת משרדו של מנהל הבנק.  בקצה החדר ישבה\r\nמזכירה נאה ליד שולחן עבודה ופצרה את ציפורניה\r\nמאחורי מכונת כתיבה גדולה.  בתחילה דומה היה ששום\r\nדבר לא יסיח את דעתו של הקטור מהשלמת המשימה\r\nשלפניו בזמן שיא.  ואז,  טיפין-טיפין,  החלו לצנוח על\r\nמקטורנו סילונים דקיקים של נסורת,  ושניות לא רבות\r\nלאחר מכן הוא הבחין סוף-סוף בנערה.  גורם אחד הפך\r\nלפתע לשלושה גורמים,  ומרגע זה ואילך הפעולה קיפצה\r\nביניהם במקצב משולש של עבודה,  גנדרנות ותשוקה:\r\nהמאבק להמשיך לספור את הכסף,  הניסיון להגן על\r\nחליפתו האהובה,  והדחף ליצור קשר עין עם הנערה. מדי\r\nפעם בפעם נרעד שפמו של הקטור במבוכה,  כאילו נועד\r\nלהדגיש את המתרחש באנחה רפה או במלמול מוסגר.\r\nיותר משהיו כאן סלפסטיק ואנרכיה היו כאן אופי וקצב,\r\nמזיגה מתוזמרת היטב של חפצים,  גופים ותודעות.  בכל\r\nפעם שהקטור התבלבל בספירה היה עליו להתחיל\r\nמהתחלה,  וזה רק המריץ אותו לעבוד כפליים מהר יותר\r\nמקודם.  בכל פעם שהפנה את ראשו לתקרה לראות מנין\r\nמגיעה הנסורת,  עשה זאת שבריר שנייה אחרי שסתמו\r\nהפועלים את החור בקרש חדש.  בכל פעם שלִכסן מבט\r\nלעבר הנערה,  הביטה היא בכיוון ההפוך.  ובכל-זאת,  כל\r\nאותו זמן הצליח הקטור איכשהו לשמור על שלוות רוחו\r\nוסירב לאפשר לתסכולים הפעוטים הללו לסכל את\r\nתכליתו או לנפץ את דעתו הטובה על עצמו.  אולי זה לא\r\nהיה הקטע הקומי המופלא ביותר שראיתי מעודי,  אבל הוא\r\nמשך אותי אליו עד שהייתי לכוד בו כליל,  וברעידה\r\nהשנייה או השלישית של שפמו של הקטור כבר צחקתי,\r\nממש צחקתי בקול רם.\r\nאת המתרחש ליווה קולו של קריין,  אבל אני הייתי כה\r\nשקוע בסצנה עד שלא תפסתי כל מה שאמר.  משהו על\r\nפרישתו המסתורית של הקטור מעסקי הסרטים,  נדמה לי,\r\nוהעובדה שהוא נחשב כמי שהיה האחרון ביוצרים\r\nהחשובים של הקומדיה הקצרה.  בשנות העשרים כבר עברו\r\nהליצנים המצליחים והחדשניים ביותר לסרטים באורך\r\nמלא,  ואיכותן של הקומדיות הקצרות סבלה מירידה חדה.\r\nהקטור מאן לא תרם לז'אנר שום דבר חדש,  אמר המספר,\r\nאך הוא נודע כאמן גאגים כשרוני בעל שליטה גופנית\r\nיוצאת דופן,  יוצר שנכנס לזירה באיחור ועשוי היה\r\nלהמשיך ולהגיע להישגים חשובים אלמלא הסתיימה\r\nהקריירה שלו בצורה כה פתאומית.  בנקודה זו הסתיימה\r\nהסצנה ואני התחלתי להאזין ביתר קשב לדברי הקריין.  על\r\nהאקרן הופיע רצף של תצלומי סטילס של כמה עשרות\r\nשחקנים קומיים והקול הספיד את אובדנם של סרטים כה\r\nרבים מהעידן האילם.  מן הרגע שנכנס הקול לסרטים החלו\r\nהסרטים האילמים להירקב בכספות,  הושמדו בדלקות,\r\nסולקו כפסולת,  ומאות יצירות נעלמו לבלי שוב.  אבל לא\r\nאבדה התקווה,  הוסיף הקול.  מדי פעם צצים ומופיעים\r\nסרטים ישנים,  ובשנים האחרונות נעשו כמה תגליות\r\nראויות לציון.  ראו למשל מה קרה להקטור מאן,  אמר\r\nהקול.  עד 1981 אפשר היה להשיג בכל רחבי העולם רק\r\nשלושה מסרטיו.  שרידים של תשעת הסרטים האחרים היו\r\nקבורים בתוך שלל מקורות משניים - דיווחי עיתונות,\r\nסקירות סרטים מאותם ימים,  תצלומי סטילס מההפקות,\r\nתקצירי סרטים - אך הסרטים עצמם היו בחזקת אבודים.\r\nוהנה,  בדצמבר של אותה שנה הגיעה חבילה ללא שם\r\nלמשרדי הסינמטק הצרפתי בפריז.  בחבילה,  שנשלחה\r\nכנראה מאי-שם במרכז לוס אנג'לס,  היה עותק חדש כמעט\r\nלחלוטין של \"חזיז ורעם\",  השביעי בתריסר סרטיו של\r\nהקטור מאן.  במרווחי זמן בלתי-סדירים נשלחו במהלך\r\nשלוש השנים הבאות שמונה חבילות דומות לארכיוני\r\nסרטים חשובים בעולם כולו: המוזיאון לאמנות מודרנית\r\nבניו יורק,  מכון הסרטים הבריטי בלונדון,  \"איסטמן האוז\"\r\nברוצ'סטר,  מכון הסרטים האמריקני בוושינגטון,  ארכיון\r\nהסרטים הפסיפי בברקלי,  ופעם נוספת לסינמטק בפריז.\r\nעד 1984 כבר היתה כל יצירתו של הקטור מאן מפוזרת\r\nבין ששת המוסדות הללו.  כל חבילה הגיעה מעיר שונה\r\nועשתה את דרכה ממקומות מרוחקים זה מזה כמו קליבלנד\r\nוסאן דייגו,  פילדלפיה ואוסטין,  ניו אורלינס וסיאטל,\r\nוהואיל ומעולם לא צורף לסרטים מכתב או מסר כלשהו,\r\nלא היתה כל אפשרות לזהות את התורם או אפילו לגבש\r\nהשערה לגבי זהותו או מקום מגוריו.  נדבך נוסף של\r\nמסתורין הצטרף לחייו ולדרכו של הקטור מאן החידתי,\r\nאמר הקריין,  אבל התרומה היתה גדולה וקהילת הקולנוע\r\nהיתה אסירת תודה.\r\nלי עצמי לא היתה משיכה רבה לחידות או למסתורין,\r\nאבל שעה שישבתי וצפיתי בשמות האחרונים ברשימת\r\nהקרדיטים לתוכנית עלה בדעתי שאולי ארצה לראות את\r\nהסרטים הללו.  שנים-עשר מהם היו פזורים בין שש ערים\r\nשונות באירופה ובארצות הברית,  וכדי לראות את כולם\r\nצריך אדם לוותר על נתח נכבד מזמנו.  לא פחות מכמה\r\nשבועות,  חשבתי,  אבל אולי אפילו חודש או חודש וחצי.\r\nהדבר האחרון שהייתי מנבא באותו רגע היה שאמצא את\r\nעצמי כותב ספר על הקטור מאן.  רציתי רק לעשות משהו,\r\nמשהו שיעסיק אותי בדרך בלתי-מזיקה עד שארגיש מוכן\r\nלחזור לעבודה.  קרוב לחצי שנה צפיתי בעצמי יורד\r\nמהפסים וידעתי שאם אניח לכך להימשך,  אמות.  לא חשוב\r\nמה תהיה המשימה או מה ארצה להפיק ממנה.  בשלב זה\r\nכל בחירה היתה שרירותית,  אבל באותו ערב צץ והופיע\r\nרעיון במוחי,  ועל סמך שתי דקות של סרט וצחוק אחד\r\nקצר בחרתי לשוטט סביב העולם ולצפות בקומדיות מעידן\r\nהסרט האילם.\r\nלא הייתי איש קולנוע.  התחלתי ללמד ספרות כסטודנט\r\nלתואר שני באמצע שנות העשרים לחיי,  ומאז היתה כל\r\nעבודתי קשורה לספרים,  לשפה ולמילה הכתובה.  תרגמתי\r\nכמה משוררים אירופים (לוֹרְקָה,  אֶלוּאַר,  לֵאוֹפַּרְדי,  מישוֹ),\r\nכתבתי סקירות לכתבי-עת ולעיתונים ופרסמתי שני ספרי\r\nביקורת.  הראשון,  \"קולות באזור המלחמה\",  היה עיון\r\nבפוליטיקה ובספרות שבחן את יצירתם של הַמְסוּן,  סֶלין\r\nופאונד ביחס לפעילותם הפרו-פשיסטית במהלך מלחמת\r\nהעולם השנייה.  השני,  \"הדרך לחבש\",  היה ספר על\r\nסופרים שחדלו לכתוב,  הרהור על השתיקה. רֶמְבּוֹ,  דאשְייל\r\nהאמֶט,  לורה רַיידינג,  ג'\"ד סלינג'ר ואחרים - משוררים\r\nוסופרים מבריקים בצורה יוצאת דופן שמסיבה זו או אחרת\r\nהפסיקו.  היה בדעתי לכתוב ספר חדש על סטנדאל בדיוק\r\nכשהלן והילדים נהרגו.  לא שהיה לי משהו נגד סרטים,\r\nאלא שהם לא היו מעולם חשובים במיוחד בעיני,  ואף פעם\r\nאחת בחמש-עשרה שנות הוראה וכתיבה לא הרגשתי צורך\r\nלדבר עליהם.  אהבתי אותם כמו שכולם אוהבים אותם -\r\nכשעשוע,  כטפט שאיוריו ניעורו לחיים,  כמשקל נוצה.  גם\r\nכאשר התמונות היו יפות או היפנוטיות,  הן מעולם לא\r\nהעניקו לי את הסיפוק העז שהעניקו לי המילים.  יותר מדי\r\nנמסר כאן,  הרגשתי,  ולא נותר די לדמיונו של הצופה,\r\nוהפרדוקס הוא שככל שהסרטים מתקרבים לחיקוי\r\nהמציאות,  כך הם כושלים בייצוג העולם - הנמצא\r\nבתוכנו לא פחות מאשר סביבנו.  זו הסיבה שמבלי משים\r\nהעדפתי תמיד סרטים בשחור-לבן על פני סרטים בצבע,\r\nסרטים אילמים על פני סרטים מדברים.  הראינוע היה שפה\r\nחזותית,  דרך לספר סיפורים באמצעות דימויים המוקרנים\r\nעל מסך דו-ממדי.  הוספת הקול והצבע יצרה אשליה של\r\nממד שלישי,  אבל בה בעת גזלה מן הדימויים את טהרתם.\r\nשוב לא הוטל עליהם לעשות את כל העבודה,  ובמקום\r\nלהפוך את הסרט למדיום בן-כלאיים מושלם,  הטוב שבכל\r\nהעולמות האפשריים,  הקול והצבע דווקא החלישו את\r\nהשפה שאותה היו אמורים לחזק.  באותו ערב,  כשצפיתי\r\nבהקטור ובשחקני הקומדיה האחרים עושים את שלהם\r\nבסלון שלי בוורמונט,  עלה לפתע בדעתי שאני עד לאמנות\r\nמתה,  לז'אנר שאבד עליו הכלח ושאיש לא ייצור בו שוב\r\nלעולם. ובכל-זאת,  למרות כל השינויים שהתרחשו מאז,\r\nהיתה עבודתם רעננה ומחיה נפשות כפי שהיתה כאשר אך\r\nהוצגה לראשונה.  וזאת מפני שהם הבינו את השפה\r\nשדיברו בה.  הם המציאו תחביר חזותי,  דקדוק של קינֶזיס\r\nטהור,  ופרט לתלבושות ולמכוניות ולריהוט בעל החן הישן\r\nשברקע,  שום דבר מכך לא יכול להתיישן.  זו היתה\r\nמחשבה מתורגמת לפעולה,  רצון אנושי המבטא את עצמו\r\nבאמצעות הגוף האנושי,  ולפיכך איננו תלוי בזמן.  רוב\r\nהקומדיות האילמות אפילו לא טרחו לספר סיפור.  הן היו\r\nכמו שירים,  כמו תיאור של חלומות,  כמו מין כוריאוגרפיה\r\nסבוכה של רוח האדם,  ומפני שהיו מתות,  ודאי דיברו\r\nאלינו עתה ברובד עמוק יותר משדיברו אל הקהל של\r\nתקופתן.  אנחנו צפינו בהן מעבר לתהום רבה של שכחה,\r\nואותם דברים ממש שהפרידו בינינו לבינן הם למעשה\r\nשהפכו אותן למרתקות כל-כך: אילמותן,  העדר הצבע,\r\nמקצביהן המקוטעים והמואצים.  אלה היו מכשולים,  והם\r\nהקשו עלינו את הצפייה,  אך הם גם הסירו מן הדימויים את\r\nעול הייצוג.  הם עמדו בינינו לבין הסרט,  ולפיכך לא\r\nנאלצנו עוד להעמיד פנים שאנחנו צופים בעולם הממשי.\r\nהמסך השטוח היה העולם,  והוא התקיים בשני ממדים.\r\nהממד השלישי היה בראשנו.\r\nלא היה מה שימנע ממני לארוז את חפצי ולצאת\r\nלמחרת היום.  הייתי בחופשה למשך הסמסטר,  והסמסטר\r\nהבא עמד להתחיל רק באמצע ינואר.  הייתי חופשי לעשות\r\nכרצוני,  חופשי ללכת לאן שיישאוני רגלי,  ולמען האמת\r\nגם אילו נזקקתי לזמן רב יותר,  יכולתי להמשיך בשלי עד\r\nאחרי ינואר,  אחרי ספטמבר,  אחרי כל הספטמברים\r\nוהינוארים שיעלו בדעתי.  כי זאת היתה האירוניה של חיי\r\nהאבסורדיים והאומללים.  ברגע שהלן והילדים נהרגו\r\nהפכתי לאיש עשיר.  התשלום הראשון הגיע מפוליסת\r\nביטוח חיים שהלן ואני שוכנענו לרכוש זמן לא רב אחרי\r\nשהתחלתי ללמד בהאמפטון - \"למען שלוות הנפש\r\nשלכם,\" אמר האיש - וכיוון שהיתה צמודה לביטוח\r\nהבריאות של הקולג' ולא עלתה הרבה,  שילמנו סכום קטן\r\nמדי חודש ולא טרחנו להרהר בכך.  לא זכרתי אפילו שיש\r\nלנו ביטוח כזה כשהתרסק המטוס,  אבל פחות מחודש\r\nלאחר מכן הופיע איש בביתי ומסר לי המחאה על כמה\r\nמאות אלפי דולרים.  זמן קצר לאחר מכן הגיעה חברת\r\nהתעופה להסדר עם משפחות הנספים,  וכאדם שאיבד\r\nשלושה אנשים בתאונה מצאתי את עצמי זוכה בכל קופת\r\nהפיצויים,  פרס תנחומים ענק על מוות אקראי ואירועים\r\nבלתי-צפויים מידי שמים.  הלן ואני עשינו תמיד מאמצים\r\nגדולים להתקיים על משכורתי האקדמית ועל התשלומים\r\nהמזדמנים שהיא השתכרה מעבודתה ככותבת לעת מצוא.\r\nבכל שלב בחיינו היתה תוספת של אלף דולר מהווה שינוי\r\nעצום בשבילנו.  עכשיו היו לי אותם אלף דולרים כמה\r\nמאות מונים,  ולא היתה לכך כל משמעות.  כשהגיעו\r\nההמחאות,  שלחתי את מחצית הכסף להוריה של הלן,  אבל\r\nהם שלחו אותו בחזרה בדואר,  הודו לי על המחווה הנאה\r\nאבל הבטיחו לי שאינם רוצים בו.  קניתי מתקני משחק\r\nחדשים לבית-הספר של טוד,  תרמתי ספרים בשווי אלפיים\r\nדולר וארגז חול חדיש שבחדישים לגן הילדים של מרקו,\r\nוכפיתי על אחותי ועל בעלה המורה למוזיקה מבולטימור\r\nלקבל תרומת כסף גדולה במזומן מקרן המוות של זימר.\r\nאילו היו במשפחתי אנשים נוספים שיכולתי לתת להם\r\nכסף,  הייתי עושה זאת,  אבל הורי כבר לא היו בחיים,\r\nודבורה היתה אחותי היחידה.  נפטרתי אפוא מסכום הגון\r\nנוסף על-ידי מלגה שייסדתי על-שם הלן בהאמפטון\r\nקולג': מלגת הנסיעה על-שם הלן מארקהם.  הרעיון היה\r\nפשוט מאוד.  מדי שנה יינתן פרס כספי על הצטיינות\r\nבמדעי הרוח לאחד מבוגרי התואר הראשון.  את הכסף\r\nצריך היה להוציא על נסיעה,  אך פרט לכך לא היו כללים,\r\nלא תנאים,  לא דרישות שיש לעמוד בהן.  הזוכה ייבחר\r\nעל-ידי ועדה מתחלפת של פרופסורים ממחלקות שונות\r\n(היסטוריה, פילוסופיה, אנגלית ושפות זרות), וכל עוד\r\nישמש המענק למימון נסיעה לחוץ-לארץ,  יוכל הזוכה\r\nבמלגת מארקהם לעשות בכסף כראות עיניו,  ללא שאלות.\r\nהשקעה כספית עצומה נדרשה כדי להקים זאת,  אך הסכום,\r\nגדול ככל שהיה (שווה ערך למשכורת של ארבע שנים),\r\nחרץ רק סדק פעוט בחשבון הבנק שלי,  וגם אחרי\r\nשחילקתי את הסכומים השונים הללו בדרכים שונות\r\nשנראו לי מתקבלות על הדעת,  עדיין היה לי יותר כסף\r\nמכפי שידעתי מה לעשות בו.  זה היה מצב גרוטסקי,  שפע\r\nמחליא של עושר,  וכל פרוטה ממנו הושגה בדם.  אלמלא\r\nשינוי פתאומי בתוכניות,  הייתי ודאי ממשיך לחלק את\r\nהכסף עד שלא היה נשאר דבר.  אבל לילה קר אחד\r\nבראשית נובמבר נכנס לראשי הרעיון לצאת למסעות משל\r\nעצמי,  ובלא המשאבים הכספיים הדרושים לכך לא הייתי\r\nמסוגל לבצע תוכנית אימפולסיבית שכזאת הלכה למעשה.\r\nעד אז הכסף לא היה בשבילי אלא עינוי.  עתה ראיתי בו\r\nמרפא,  מזור שיהדוף את התמוטטותה הסופנית של הרוח.\r\nהמגורים בבתי-מלון והאכילה במסעדות היו עתידים\r\nלהיות עניין יקר,  אבל לפחות הפעם לא הייתי צריך לדאוג\r\nאם אוכל להרשות לעצמי את מבוקשי.  הייתי נואש\r\nואומלל אבל גם אדם חופשי,  ומפני שהיה זהב בכיסי\r\nיכולתי לקבוע את תנאי החירות הזאת לשיטתי.\r\nחצי מהסרטים נמצאו במרחק נהיגה מביתי.  רוצ'סטר היתה\r\nמרוחקת שש שעות לכיוון מערב,  וניו יורק ווושינגטון\r\nנמצאו בקו ישר דרומה - פחות או יותר חמש שעות עד\r\nהתחנה הראשונה במסע,  ועוד חמש עד לתחנה השנייה.\r\nהחלטתי להתחיל ברוצ'סטר.  החורף הלך והתקרב,  וככל\r\nשהייתי דוחה את הנסיעה היו גדלים הסיכויים שאקלע\r\nלסערות ולדרכים מכוסות קרח,  שאהיה נתון לחסדיו\r\nהאכזריים של מזג האוויר הצפוני.  למחרת בבוקר צלצלתי\r\nל\"איסטמן האוז\" לברר אם אפשר לראות את הסרטים\r\nשבאוספם.  לא היה לי כל מושג איך מתחילים לארגן דבר\r\nכזה,  ומפני שלא רציתי להישמע בור מדי כשאציג את\r\nעצמי בטלפון,  הוספתי שאני פרופסור בהאמפטון קולג'.\r\nקיוויתי שהתואר ירשים אותם והם יראו בי אדם רציני -\r\nלא איזה נודניק שמצלצל פתאום,  כפי שהייתי באמת.\r\nאהה,  אמרה האישה מעברו השני של קו הטלפון,  אתה\r\nכותב משהו על הקטור מאן? מפיה נשמעו הדברים כאילו\r\nיש רק תשובה אפשרית אחת לשאלה,  ואחרי שתיקה של\r\nרגע מלמלתי את המילים שציפתה לשמוע.  כן,  אמרתי,  זהו\r\nזה,  בדיוק כך.  אני כותב עליו ספר,  ואני צריך לראות את\r\nהסרטים בשביל המחקר שלי.\r\nוכך החל הפרויקט.  טוב שזה קרה כל-כך מוקדם,  מפני\r\nשברגע שראיתי את הסרטים ברוצ'סטר (\"מועדון הסייסים\"\r\nו\"הרחרחן\"),  הבנתי שאינני מבזבז את זמני לריק.  הקטור\r\nאכן היה כשרוני ומחונן כפי שקיוויתי שיהיה,  ואם עשרת\r\nהסרטים האחרים יעמדו ברמתם של שני אלה,  הרי שהוא\r\nראוי שייכתב עליו ספר,  ראוי להזדמנות שיתגלה מחדש.\r\nלפיכך,  למן הרגע הראשון לא רק צפיתי בסרטיו של\r\nהקטור אלא גם חקרתי אותם.  אלמלא אותה שיחה עם\r\nהאישה ברוצ'סטר,  לא היה עולה כלל בדעתי לנקוט גישה\r\nכזאת.  תוכניתי המקורית היתה הרבה יותר פשוטה,  וספק\r\nאם היתה מעסיקה אותי הרבה מעבר לחג המולד או\r\nלראשית השנה.  אך הדברים התגלגלו כך שסיימתי לצפות\r\nבכל סרטיו של הקטור רק באמצע פברואר.  הרעיון\r\nהראשוני היה לראות כל סרט פעם אחת.  עכשיו ראיתי\r\nאותם פעמים רבות,  ובמקום לשבת בארכיון שעות ספורות\r\nביליתי שם ימים שלמים,  הקרנתי את הסרטים על\r\nסְטינבֶּקים ומוביולות, וצפיתי בהקטור שעות ארוכות של\r\nבוקר ואחר-צהריים בלא הפסקה,  מגלגל ומחזיר את\r\nהסרטים עד שכבר לא יכולתי להחזיק את עיני פקוחות.\r\nרשמתי לי הערות,  בדקתי בספרים והעליתי על הכתב\r\nפרשנויות ממצות,  עם פירוט החיתוכים וזוויות הצילום\r\nוהתאורה,  עם ניתוח כל ההיבטים של כל סצנה עד\r\nלגורמים השוליים ביותר,  ואף פעם לא עזבתי מקום לפני\r\nשהייתי מוכן,  לפני שהספקתי לחיות עם הצלולואיד די\r\nזמן להכיר בעל-פה כל סנטימטר ממנו.\r\nלא שאלתי את עצמי אם כל זה באמת שווה.  היתה לי\r\nמשימה,  והדבר היחיד שעניין אותי היה לדבוק בה ולוודא\r\nשתיעשה.  ידעתי שהקטור אינו אלא דמות משנית,  מין\r\nנספח לרשימת המתחרים שנדחקו מן המקומות הראשונים\r\nואלה שמזלם לא שיחק להם,  אבל זה לא מנע אותי\r\nמלהתפעל מעבודתו וליהנות מחברתו.  סרטיו יוצרו בקצב\r\nשל אחד לחודש במשך שנה,  ותקציביהם היו כה נמוכים,\r\nכה רחוקים מהסכומים שנדרשו על-מנת לצלם את\r\nהפעלולים המרהיבים ואת הקטעים עוצרי הנשימה\r\nהנקשרים בדרך-כלל בתודעה עם הקומדיה של ימי הסרט\r\nהאילם,  שפלא כי הצליח להפיק משהו בכלל,  קל וחומר\r\nתריסר סרטים בהחלט ראויים לצפייה.  על-פי מה שקראתי,\r\nהקטור החל את דרכו בהוליווד כאיש אבזרים,  צייר\r\nתפאורות ולפעמים כניצב,  עלה בדרגה לתפקידים פעוטים\r\nבכמה קומדיות,  ואת ההזדמנות הראשונה לביים סרטים\r\nמשלו ולככב בהם קיבל מאדם בשם סימור האנט.  האנט\r\nהיה בנקאי מסינסינאטי שרצה להיכנס לעסקי הסרטים\r\nובראשית 1927 הגיע לקליפורניה כדי להקים חברת הפקה\r\nמשלו,  \"סרטי קליידוסקופ\" שמה.  על-פי כל התיאורים\r\nהיה טיפוס סוער ונכלולי,  שלא ידע דבר על עשיית סרטים\r\nוידע עוד פחות על ניהול עסק.  (\"קליידוסקופ\" נסגרה\r\nכעבור שנה וחצי בלבד.  האנט,  שהואשם בתרמית מניות\r\nובמעילה,  התאבד בתלייה לפני שהתיק נדון בבית-\r\nהמשפט.) מתוך מחסור במימון ובאנשי צוות ולנוכח\r\nהתערבות בלתי-פוסקת מצדו של האנט,  הצליח הקטור\r\nבכל-זאת לנצל את ההזדמנות וניסה להפיק ממנה את\r\nהמרב.  לא היו תסריטים כתובים,  כמובן,  ולא תוכניות\r\nצילומים מוגדרות מראש.  רק הקטור וצמד אמני גאגים\r\nבשם אנדרוּ מֶרפי וג'וּלס בְּלָאוּסטין, שאלתרו תוך כדי\r\nמשחק,  ופעמים רבות צילמו בלילה על סטים שאולים עם\r\nאנשי צוות תשושים וציוד מיד שנייה.  הם לא יכלו\r\nלהרשות לעצמם להרוס תריסר מכוניות או לביים מנוסת\r\nבהלה של עדר בקר.  בתים לא יכלו להתמוטט ובניינים לא\r\nיכלו להתפוצץ.  לא שיטפונות,  לא הוריקאנים ולא אתרי\r\nצילום אקזוטיים.  ניצבים כמעט שלא היו להם,  ואם רעיון\r\nמסוים לא עלה יפה,  הם לא נהנו מהמותרות של צילום\r\nחוזר אחרי סיום הסרט.  הכול היה צריך להתבצע על-פי\r\nלוח הזמנים,  ולא היה זמן לחרטות.  גאגים לפי פקודה:\r\nשלושה צחוקים בדקה,  ואז צריכים לשים מטבע נוסף\r\nבמדחן.  ולמרות כל החסרונות של הסדר זה,  דומה\r\nשהמגבלות שנכפו על הקטור רק גרמו לו לפרוח.  הוא עבד\r\nבקנה מידה צנוע,  אך בעבודתו היתה אינטימיות שמיקדה\r\nאת תשומת לבך ואילצה אותך להגיב אליו.  הבנתי מדוע\r\nמכבדים המומחים את עבודתו - וגם מדוע איש לא\r\nמתרגש ממנה במיוחד.  הוא לא פרץ דרכים חדשות,  ועתה,\r\nכשכל סרטיו שוב נמצאו בהישג יד,  התברר כי לא יהיה\r\nצורך לשכתב את תולדותיה של אותה תקופה.  סרטיו של\r\nהקטור היו תרומה קטנה לאמנות אך גם לא היו זניחים,\r\nוככל שהרביתי לצפות בהם כן עלה ערכם בעיני בזכות\r\nחִנם ושנינותם הדקה,  בזכות סגנונו המשעשע והנוגע ללב\r\nשל הכוכב שלהם.  כפי שגיליתי במהרה,  איש עדיין לא\r\nראה את כל סרטיו של הקטור.  האחרונים שבהם התגלו\r\nלפני זמן קצר מדי,  ואיש לא לקח על עצמו להשלים את\r\nהמסע בין הארכיונים והמוזיאונים השונים בעולם.  אם\r\nאצליח לבצע את תוכניתי,  אהיה הראשון.\r\nלפני שעזבתי את רוצ'סטר צלצלתי לסמיטס,  דיקן\r\nהפקולטה בהאמפטון,  ואמרתי שאני מבקש להאריך את\r\nחופשתי לסמסטר נוסף.  בתחילה כעס קצת וטען שבידיעון\r\nכבר נרשמו הקורסים שלי,  אבל אז שיקרתי וסיפרתי לו\r\nשאני עובר טיפול פסיכיאטרי והוא התנצל.  זה היה אולי\r\nתרגיל מלוכלך,  אבל בשלב ההוא נאבקתי על חיי ולא היה\r\nלי הכוח להסביר מדוע הצפייה בסרטים אילמים נעשתה\r\nפתאום חשובה כל-כך בשבילי.  בסופו של דבר היתה לנו\r\nשיחה לבבית שבסיומה איחל לי כל טוב,  אבל למרות\r\nששנינו העמדנו פנים שאחזור בסתיו,  נדמה לי שהוא\r\nהרגיש שאני הולך ומתרחק,  שלבי כבר אינו נתון לכך.\r\nאת \"שערוריה\" ו\"סופשבוע בכפר\" ראיתי בניו יורק,  ואז\r\nעברתי לוושינגטון לראות את \"סיפור הכּספר\" ואת \"כפול\r\nאו לא-כלום\",  הזמנתי מקומות להמשך הטיול אצל סוכנות\r\nנסיעות בכיכר דוּפּוֹן (ב\"אֶמטְראק\" לקליפורניה,  ב\"קווין\r\nאליזבת\r\nII\r\n\" לאירופה),  אבל למחרת בבוקר,  בפרץ פתאומי\r\nשל הרואיזם עיוור,  ביטלתי את הכרטיסים ובחרתי לטוס.\r\nזאת היתה איוולת ממש,  אבל כיוון שהתחלת הדרך היתה\r\nכה מבטיחה,  לא רציתי לאבד את התנופה.  לא חשוב\r\nשאצטרך לשכנע את עצמי לעשות בדיוק את מה\r\nשהחלטתי לא לעשות עוד.  לא יכולתי להאט את הקצב,\r\nואם פירוש הדבר היה חיפוש פתרון פרמקולוגי לבעיה,\r\nהרי הייתי מוכן לבלוע את כל הגלולות המרדימות שרק\r\nאצטרך.  אישה ממכון הסרטים האמריקני נתנה לי שם של\r\nרופא.  חשבתי שהביקור יארך לא יותר מחמש או עשר\r\nדקות.  אספר לו לשם מה נחוצים לי הכדורים,  והוא יכתוב\r\nלי מרשם,  וזהו זה.  הרי פחד מפני טיסה הוא בעיה שכיחה,\r\nולא יהיה צורך לשוחח על הלן והבנים,  לא יהיה צורך\r\nלחשוף לפניו את נפשי.  רציתי רק לחסום את מערכת\r\nהעצבים המרכזית שלי לכמה שעות,  וכיוון שאת הדברים\r\nהאלה אי-אפשר לקנות ללא מרשם רופא,  תפקידו היחיד\r\nהיה להושיט לי פיסת נייר שחתימתו תתנוסס עליה.  אבל\r\nד\"ר סינג התגלה כאדם יסודי,  והוא ערך את כל הטקס של\r\nמדידת לחץ הדם שלי והקשבה ללבי,  ובתוך כך שאל אותי\r\nשאלות רבות שהחזיקו אותי בחדרו שלושת-רבעי שעה.\r\nהוא היה נבון מכדי לא לרצות לחקור,  ומעט-מעט יצאה\r\nהאמת לאור.\r\nכולנו נמות יום אחד,  מר זימר,  אמר.  מה גורם לך\r\nלחשוב שתמות דווקא במטוס? אם תאמין לסטטיסטיקות,\r\nיש לך סיכוי גדול יותר למות פשוט מישיבה בבית.\r\nלא אמרתי שאני פוחד למות,  עניתי,  אמרתי שאני פוחד\r\nלעלות על מטוס.  יש הבדל.\r\nאבל אם המטוס לא עומד להתרסק למה לך לדאוג?\r\nמפני שאני כבר לא בוטח בעצמי.  אני חושש לאבד\r\nשליטה,  ואני לא רוצה לעשות מעצמי הצגה.\r\nאני לא בטוח שאני מבין.\r\nאני מדמיין את עצמי עולה למטוס,  ועוד לפני שאני\r\nמגיע למושב שלי,  אני מתפרק.\r\nנפשית?\r\nכן,  אני נשבר לפני ארבע-מאות זרים ומאבד את שפיות\r\nדעתי.  אני מתחיל להשתולל.\r\nואז מה אתה מדמיין שאתה עושה?\r\nתלוי.  לפעמים אני צורח.  לפעמים אני מחטיף לאנשים\r\nבפרצוף.  לפעמים אני רץ לתא הטייס ומנסה לחנוק את\r\nהטייס.\r\nמישהו עוצר אותך?\r\nמובן שכן.  מתנפלים עלי ומשכיבים אותי על הרצפה.\r\nמרביצים לי מכות רצח.\r\nמתי השתתפת בקטטה בפעם האחרונה,  מר זימר?\r\nלא זוכר.  אולי כשהייתי ילד.  בן אחת-עשרה,  שתים-\r\nעשרה.  מכות בחצר בית-הספר.  התגוננתי מול הבריון של\r\nהכיתה.\r\nולמה שתתחיל להתקוטט דווקא עכשיו?\r\nסתם.  אני פשוט מרגיש את זה בעצמות?,  זה הכול.  אם\r\nמשהו קצת ירגיז אותי,  אני לא חושב שאצליח להתאפק.\r\nהכול עלול לקרות.\r\nאבל למה דווקא מטוסים? למה אתה לא פוחד לאבד\r\nשליטה על הקרקע?\r\nכי מטוסים הם דבר בטוח.  כולם יודעים.  מטוסים הם\r\nדבר בטוח,  מהיר ויעיל,  וברגע שאתה באוויר שום דבר\r\nכבר לא יכול לקרות לך.  לכן אני פוחד.  לא מפני שאני\r\nחושב שאיהרג - אלא מפני שאני יודע שלא.\r\nניסית פעם להתאבד,  מר זימר?\r\nלא.\r\nחשבת על זה?\r\nמובן שחשבתי על זה.  לא הייתי אנושי אם לא הייתי\r\nחושב על זה.\r\nאז זאת הסיבה שבאת הנה? כדי שתוכל לצאת מכאן עם\r\nמרשם לאיזה סם נחמד וחזק ולגמור עם החיים?\r\nאני מחפש את השִכחה,  דוקטור,  לא את המוות.\r\nהתרופות ירדימו אותי,  וכל זמן שלא אהיה בהכרה לא\r\nאצטרך לחשוב מה אני עושה.  אני אהיה שם אבל לא אהיה\r\nשם,  ובמידה שלא אהיה שם,  אהיה מוגן.\r\nמוגן מפני מה?\r\nמפני עצמי.  מפני הזוועה של הידיעה ששום דבר לא\r\nיקרה לי.\r\nאתה מצפה לטיסה חלקה,  בלי אירועים מיוחדים.  אני\r\nעדיין לא מבין למה זה צריך לעורר בך פחד.\r\nכי הסיכויים הם לטובתי.  אני עומד להמריא ולנחות\r\nבשלום,  וברגע שאגיע למקום שאני נוסע אליו,  אצא מן\r\nהמטוס בחיים.  יופי,  אתה אומר,  אבל ברגע שאעשה זאת,\r\nזאת תהיה יריקה בפרצוף של כל מה שאני מאמין בו.  אני\r\nמעליב את המתים,  דוקטור.  אני הופך טרגדיה למקרה\r\nפשוט של חוסר מזל.  עכשיו אתה מבין אותי? אני אומר\r\nלמתים שהם מתו לשווא.\r\nהוא הבין.  לא אמרתי זאת מפורשות,  אבל לרופא הזה\r\nהיה שכל מעודן ומתוחכם והוא הצליח להבין את השאר\r\nבכוחות עצמו.  ג\"'מ סינג,  בוגר הקולג' המלכותי לרפואה,\r\nמתמחה ברפואה פנימית בבית-החולים האוניברסיטאי של\r\nג'ורג'טאון,  בעל המבטא הבריטי המדויק והשיער\r\nהמידלדל בטרם עת,  תפס לפתע מה שניסיתי להסביר לו\r\nבאותו חדרון עם אורות הניאון ומשטחי המתכת\r\nהמבהיקים.  עדיין הייתי על שולחן הבדיקה וכפתרתי את\r\nחולצתי והבטתי ברצפה (לא רציתי להביט בו,  לא רציתי\r\nלהסתכן בדמעות מביכות),  ובדיוק אז,  אחרי שתיקה\r\nשנדמתה לי ארוכה ומסורבלת,  הניח את ידו על כתפי.  צר\r\nלי,  אמר,  באמת צר לי.\r\nזאת היתה הפעם הראשונה זה חודשים שמישהו נגע בי,\r\nובעיני זה היה מטריד,  כמעט דוחה,  להיות חשוף לחמלה\r\nשכזאת.  אני לא רוצה את האהדה שלך,  דוקטור,  אמרתי.\r\nרק את הכדורים שלך.\r\nהוא נסוג בהעוויה קלה,  ואחר-כך התיישב על שרפרף\r\nבפינה.  כשסיימתי לסדר את חולצתי ראיתי אותו מוציא\r\nמכיס חלוקו הלבן פנקס מרשמים.  אני מוכן לעשות את זה,\r\nהוא אמר,  אבל לפני שתקום ותלך אני רוצה לבקש ממך\r\nלהרהר שוב בהחלטה שלך. אני חושב שיש לי מושג מה\r\nעבר עליך,  מר זימר,  ואני מהסס אם להכניס אותך למצב\r\nשעלול לגרום לך עינוי כזה.  יש שיטות תעבורה אחרות,\r\nאתה יודע.  אולי מוטב אם תימנע בשלב הזה מטיסות.\r\nכבר חשבתי על זה,  אמרתי,  והחלטתי נגד.  המרחקים\r\nפשוט גדולים מדי.  התחנה הבאה שלי היא ברקלי,\r\nקליפורניה,  ואחר-כך אני צריך לנסוע ללונדון ולפריז.\r\nרכבת לחוף המערבי לוקחת שלושה ימים.  אם תכפיל את\r\nזה בשניים,  לדרך חזרה,  ותוסיף עוד עשרה ימים לחציית\r\nהאוקיינוס האטלנטי ובחזרה,  אנחנו מגיעים למינימום של\r\nשישה-עשר ימים אבודים.  מה אני אמור לעשות עם כל\r\nהזמן הזה? לבהות דרך החלון ולהתמוגג מהנוף?\r\nאולי זה לא רעיון כל-כך רע להאט את הקצב.  זה יעזור\r\nלך להוריד מעט מהלחץ.\r\nאבל לחץ זה בדיוק מה שאני צריך.  אם ארפה עכשיו,\r\nאתפרק לחתיכות.  אעוף למאה כיוונים שונים ולעולם לא\r\nאצליח להתחבר מחדש.\r\nהיה משהו כל-כך חזק בדרך שבה אמרתי את המילים\r\nהאלה,  משהו כל-כך רציני ומטורף בגון הקול,  שהרופא\r\nכמעט חייך - או לפחות נדמה היה שהוא כובש חיוך.\r\nטוב,  הרי אנחנו לא רוצים שזה יקרה, נכון? הוא אמר.  אם\r\nאתה כל-כך נחוש בדעתך לטוס,  לך ותטוס.  אבל בוא\r\nנוודא קודם שאתה עושה את זה רק לכיוון אחד.  ובהערה\r\nשובבה ומוזרה זו שלף את העט מכיסו ורשם שורה של\r\nסוף עמוד 30",
    "Author": "פול אוסטר",
    "Language": "אנגלית",
    "Translator": "ברוריה בן ברוך"
}