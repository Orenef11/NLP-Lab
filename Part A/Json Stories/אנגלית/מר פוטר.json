{
    "Article-name": "מר פוטר",
    "Article-text": "\r\nוביום ההוא עמדה השמש במקומה הרגיל,\r\nגבוה-גבוה בלב השמים, והיא זרחה כהרגלה, בהירה\r\nוקופחת, עד שאפילו הצללים דהו, עד שאפילו\r\nהצללים נאלצו לחפש להם מסתור; ביום ההוא עמדה\r\nהשמש במקומה הרגיל, גבוה-גבוה בלב השמים, אבל\r\nמר פּוֹטֶר לא הבחין, כה רגיל היה לכך, לשמש\r\nבמקומה הרגיל, גבוה-גבוה בלב השמים; אילולא\r\nעמדה השמש במקומה הרגיל,  ודאי היה מתחולל\r\nשינוי כביר ביומו של מר פּוֹטֶר,  שהרי אז היה יורד\r\nגשם,  ודבר כזה,  גשם,  קצר ככל שיהיה,  בכל-זאת היה\r\nמשנה את יומו של מר פּוֹטֶר,  כה רגיל היה לשמש\r\nבמקומה הרגיל,  שם,  גבוה-גבוה בלב השמים. מר\r\nפוטר נשם באופן תקין,  לבו פעם מעלה-מטה כתִקנו\r\nמתחת למעטפת עורו השחור,  מעלה-מטה מתחת\r\nלגופיית הכותנה הסרוגה הלבנה הצמודה לעורו\r\nהשחור משחור,  מעלה-מטה מתחת לחולצת הכותנה\r\nהארוגה הפשוטה הלבנה שלבש מעל לגופיית הכותנה\r\nהסרוגה הצמודה לעורו; הנה כן,  לבו נשם כתקנו.\r\nוהוא לבש את מכנסיו ובכיס מכנסיו טמן ממחטה\r\nלבנה,  וכל זה נעשה כתקנו,  כשם שלבו פעם כתקנו,\r\nכל זה,  לרבות האופן המסוים שבו לבש את בגדיו,\r\nהיה תקין כשם שלבו פעם כתקנו, והלב הפועם כתקנו\r\nוהבגדים נסכו במר פּוֹטֶר ביטחון,  ולא רק בו אלא גם\r\nבדברים שמעבר לו,  דברים שכלל לא ידעו שהם\r\nזקוקים שינסכו בהם ביטחון שכזה.\r\nבדרכו למוסך של מר שוּל להתחיל את יומו,  יום\r\nשל ישיבה במכונית של מר שוּל והסעת נוסעים הנה\r\nוהנה,  הנה והנה (הוא היה נהג,  לא הפריע לו להיות\r\nנהג),  מצא מר פּוֹטֶר מסתור מן השמש בהליכה דרך\r\nסמטאות צרות ורחובות צדדיים.  הוא ראה כלבה,\r\nשעטיניה צבים ונפוחים ובטנה צבה ונפוחה,  שוכבת\r\nבצל עץ מן הסוג הנפוץ בכמה מערבות אפריקה\r\nהצחיחות והנרחבות; הוא ראה את הכלבה הזאת,\r\nהמעוברת, התשושה מנשיאת גוריה, מבקשת לה\r\nמסתור מן השמש, אבל הוא לא מצא בה בבואה לשום\r\nחלק ממנו,  אף לא לחלקיק. ומר פּוֹטֶר ראה איש יושב\r\nעל סף ביתו,  והאיש היה עיוור,  אבל אוזניו רגישות\r\nעד מאוד לקולן של פסיעות המתקרבות אליו או\r\nהמתרחקות ממנו,  וכששמע את קול הרגליים\r\nהמתקרבות היה מתכונן לבקש נדבה מבעליהן; האיש\r\nהזה הכיר את קול פסיעותיו של מר פּוֹטֶר ומבעל\r\nהפסיעות הללו מעולם לא ביקש דבר וחצי דבר;\r\nוכשראה את העיוור יושב על סף דלתו וספל הנדבות\r\nבידו,  כשראה את העיוור פולט מלוא-הפה ליחה\r\nסמיכה ודביקה שהצטברה לה לאִטה בגרונו ומטיח\r\nאותה ארצה,  לא מצא מר פּוֹטֶר במראה הזה שלפניו\r\nבבואה לשום חלק ממנו,  אף לא לחלקיק. ובדרכו\r\nלמוסך של מר שוּל ראה מר פּוֹטֶר ילד הולך לבית-\r\nהספר,  הוא ראה את מרבית בגדיה של משפחה אחת\r\nתלויים על תיל ומתייבשים להם. הוא ראה אישה\r\nמעשנת סיגריה,  הוא הריח את הצחנה העולה מתעלת\r\nהביוב,  שם עמד נוזל אפור ומעופש,  הוא ראה\r\nציפורים עומדות על גדר,  ודבר מכל זה לא הזכיר לו\r\nאת עצמו כלל וכלל,  וזה דווקא משום שכל מה שראה\r\nהיה קשור אליו בקשר הדוק כל-כך; בינו לבין כל מה\r\nשראה לא היה מרווח כלשהו. וכך נכנס מר פּוֹטֶר\r\nלסמטת קוֹרְן והלך לאורכה ואחר יצא ממנה לגמרי,\r\nומר פּוֹטֶר פנה לתוך רחוב נֶביס ואז היה במוסך של\r\nמר שוּל.  מר שול עצמו לא נמצא שם ולא צריך היה\r\nלהימצא שם.  וביום שפגש מר פּוֹטֶר את דוקטור\r\nוַייזֶנְגֶר עמדה השמש במקומה הרגיל, גבוה-גבוה בלב\r\nהשמים, והיא זרחה כהרגלה,  בהירה וקופחת,  עד\r\nשאפילו הצללים דהו,  עד שאפילו הצללים עצמם\r\nנאלצו לתפוס מחסה ומר פּוֹטֶר נאלץ לעשות את דרכו\r\nלמוסך של מר שול בנתיב של סמטאות צרות\r\nורחובות צדדיים מוצלים; ביום שכזה פגש מר פּוֹטֶר\r\nאת דוקטור וַייזֶנְגֶר.\r\nבמוסך של מר שול היו שלוש מכוניות וכל שלוש\r\nהמכוניות הללו היו בבעלותו של מר שול,  אבל מר\r\nשול עצמו לא נמצא במוסך יחד עם המכוניות שלו.\r\nמר שול היה בקומה העליונה בביתו שמעל למוסך\r\nשבו שלוש המכוניות, ועוד לפני כן, כלומר לפני\r\nשהגיע מר פּוֹטֶר למוסך שבו שלוש המכוניות, כבר\r\nאכל מר שול ביצים וגבינה ודייסת שיבולת-שועל\r\nולחם שנמרח בחמאה ושתה כמה ספלי תה \"לַיוֹנְס\".\r\nואמר דברים בוטים בנעימה בוטה לאישה שמכבסת\r\nאת בגדי משפחתו ואחר-כך אמר דברים בוטים\r\nבנעימה בוטה לאישה שזה עתה הכינה לו את ארוחת\r\nהבוקר. שתי הנשים הללו לא היו קרובות אליו בשום\r\nצורה,  הוא לא הכיר אותן כלל; כמו מר פּוֹטֶר,  הן היו\r\nבנות העם שבקרבו הוא חי מאז שעזב את המקום\r\nהמרוחק ההוא,  לבנון או סוריה,  משהו כזה,  מקום\r\nעתיק ושומם.  ובלבנון או בסוריה ההן,  באותו מקום\r\nעתיק ושומם,  ארוחת הבוקר שנהג מר שול לאכול לא\r\nהיתה כזאת,  דשנה וטרייה (הביצים הוטלו רק יום\r\nקודם והארוחה כולה היתה חמה ומבושלת בקפידה),\r\nאבל מר שול ידע להסתגל לכל דבר ואף הסתגל לכל\r\nדבר שנקרה בדרכו,  ודברים רבים נקרו בדרכו,  טובים\r\nורעים,  והוא נשאר כשהיה לו טוב ועזב מיד כשנעשה\r\nלו רע.  אבל עכשיו היו הדברים טובים ומר שול\r\nהאריך בארוחת הבוקר שלו,  שכן מר פּוֹטֶר נמצא\r\nבמוסך וצחצח את המכוניות,  ראשית את המכונית\r\nשהוא,  מר פּוֹטֶר,  ינהג בה באותו היום,  זו שנהג בה\r\nבכל יום,  ואחריה את המכונית שינהג בה חברו,  מר\r\nמרטין,  ולבסוף את המכונית שינהג בה מר ג'וֹזֶף.  מר\r\nג'וֹזֶף לא היה חבר של מר פּוֹטֶר,  מר ג'וֹזֶף היה רק\r\nמכר.\r\nוביום ההוא נהג מר פּוֹטֶר את מכוניתו של מר שול\r\nאל המזח לחכות לאוניית קיטור גדולה המגיעה\r\nמאיזשהו מקום חשוך בעולם,  איזשהו מקום רחוק\r\nשהיו בו זעזועים ועקירוּת ורצח ואימה. זעזועים\r\nועקירות ורצח ואימה לא היו זרים למר פּוֹטֶר; עצם\r\nקיומו בעולם שחי בו התאפשר הודות לדברים כאלה,\r\nאבל הוא לא התעמק בהם וגם לא היה מסוגל\r\nלהתעמק בהם יותר מכפי שהיה מסוגל להתעמק\r\nבתהליך הנשימה.  וכך פגש מר פּוֹטֶר את דוקטור\r\nוַייזֶנְגֶר.\r\nומי היה דוקטור וייזנגר? ומי בכלל יֵדע לענות על\r\nהשאלה הזאת במדויק,  מי יֵדע לענות על השאלה\r\nדבר,  אף לא אותו אדם שהיה יודע לתת דין-וחשבון\r\nמדויק על כל יצור אנושי עלי אדמות על כל מרכיביו\r\nהאפשריים.  דוקטור וייזנגר לא ידע לתת דין-וחשבון\r\nמדויק על עצמו,  שכן דין-וחשבון מדויק על עצמו\r\nהיה ממוטט אותו.  אבל האיש ששמו דוקטור וייזנגר\r\nפגש את מר פּוֹטֶר ביום ההוא,  יום דומה לרוב ימיו\r\nשל מר פּוֹטֶר: השמש כבר עמדה בלב השמים הרבה\r\nלפני חצי היום,  וגם הרבה אחרי חצי היום,  כך שהזמן,\r\nכפי שהכיר אותו דוקטור וייזנגר וידע למדוד אותו,\r\nהיה בעל משמעות שונה בשביל מר פּוֹטֶר; זה לא היה\r\nכֶּשֶל ההבנה הראשון שלהם, זה היה רק אחד מני\r\nרבים.  דוקטור וייזנגר נמצא במקום חדש,  אבל כבר\r\nשנים רבות כל-כך דוקטור וייזנגר נמצא בלי הרף\r\nבמקום חדש.  שלוש מאות שנה הוא וכל מה שקדם לו\r\nחיו במקום שפעם נקרא צ'כוסלובקיה,  הוא וכל מה\r\nשקדם לו גרו בכפריה,  בעיירותיה,  בעריה,  בבירתה\r\nובמחוזותיה,  ואז,  ללא התראה מוקדמת,  הוא וכל מה\r\nשקדם לו לא יכלו עוד לחיות בצ'כוסלובקיה או\r\nבסביבותיה. וכך כבר היה דוקטור וייזנגר פה ושם\r\nובכל מקום,  ועכשיו עמד לפני מר פּוֹטֶר וזה יהיה\r\nמקומו האחרון,  מקום מנוחתו,  ואולי זה היה מקור\r\nשנאתו ואי-אהדתו למר פּוֹטֶר (ולכל מי שנראים כמו\r\nמר פּוֹטֶר).\r\nהמשפט הזה צריך לפתוח בדוקטור וייזנגר המגיח\r\nויורד מסירת המנוע שהביאה אותו מהאונייה שעגנה\r\nעכשיו בעומק הנמל,  אבל אלה קורות חייו של מר\r\nפוטר ולכן אסור שדוקטור וייזנגר יפתח שום משפט;\r\nאינני מחליטה החלטה יצירתית,  או החלטה עלילתית,\r\nאני אומרת זאת רק משום שזה נכון כל-כך: קורות\r\nחייו של מר פּוֹטֶר שייכות לו ואין להעניק בהן זכות\r\nבכורה לאיש זולתו. לכן המשפט הזה,  הפִּסקה הזאת,\r\nייפתחו כך:\r\nכשראה מר פּוֹטֶר את דוקטור וייזנגר לראשונה,\r\nחשב מר פּוֹטֶר על אישה אחת, איבֶט שמה, שזה עתה\r\nמתה בלִדתה את בתו הראשונה, ילדה ושמה\r\nמֶריגוֹלְד (פרח ציפורן החתול); את השם הזה, מֶריגוֹלְד,\r\nנתנו לתינוקת קרוביה של איבֶט ולא היתה לשם הזה\r\nשום משמעות בעיניהם ולא היה לו שום קשר למר פּוֹטֶר,\r\nשמלכתחילה לא היה קשור במיוחד לאיבֶט. וכשחשב\r\nמר פּוֹטֶר על האישה הזאת,  איבט,  שאך זה ילדה את\r\nבתו הראשונה ששמה מֶריגוֹלְד,  הוא לא חשב על זה\r\nשהעולם מלא שמחה,  הוא לא חשב על הזוהר הזהוב\r\nששינה את צורתו של העולם כשנברא לראשונה,  על\r\nאורו החדש הסמיך מרוב צלילות,  על הפלא שבו,  על\r\nהמסתורין שבו,  על אי-היוודעותו הנצחית,  על\r\nתסכוליו העתידים להוליד כעס ואיך הכעס הזה עתיד\r\nלהוליד אטימות ואיך קרה שבאטימות כזאת הוא,  מר\r\nפוטר,  מתקיים.  כשראה מר פּוֹטֶר את דוקטור וייזנגר\r\nלראשונה,  מחשבותיו,  המילים שיצאו מפיו,  היו: \"מר\r\nשול שלח אותי,\" או \"'נִי בא מאצל שול.\" ומר פּוֹטֶר\r\nראה את דוקטור וייזנגר ודוקטור וייזנגר ראה את מר\r\nפוטר. ודוקטור וייזנגר לא חשב באותו רגע על כל מה\r\nשהשאיר מאחוריו, לא על אלפי השנים, לא על מאות\r\nהשנים, אפילו לא על הרגעים האחרונים שעכשיו כבר\r\nהיו משהו שנקרא היסטוריה, בעצם הוא לא חשב\r\nבאותו רגע על שום דבר, אפילו לא על אומללותו\r\nהנוכחית, אפילו לא על הפצע בקיבתו, שנוצר עקב\r\nמהומת העולם שהכבידה על הרכות שמתחת לעור\r\nהמכסה את בטנו, ורגע אחד גרמה למוחו להיאטם,\r\nוכעבור רגע - להתמלא בתמונות של ילדות מרגיעה\r\nכל-כך, עד שהרוגע הזה היה לרוגז.  \"דוקטור\r\nוייזנגר,\" אמר דוקטור וייזנגר,  משחרר את שמו אל\r\nהאוויר החמים.  פוטר,  אמר מר פּוֹטֶר לעצמו בלבד.\r\nאיזה איש מת,  חשב מר פּוֹטֶר לעצמו כשראה את\r\nדוקטור וייזנגר (אוּ מת,  אוּ מת).  איזו טיפשות,  חשב\r\nדוקטור וייזנגר לעצמו כשפגש את מר פּוֹטֶר,  כמה\r\nבערות. ומר פּוֹטֶר היה נבער בדרכיו של מר וייזנגר,\r\nשכן מר פּוֹטֶר לא ידע לקרוא,  כך שכאשר דוקטור\r\nוייזנגר ביקש ממנו לקחת את מזוודותיו מבין כל שאר\r\nהמזוודות שהורדו מן האונייה הגדולה והונחו בסירת\r\nהמנוע ועכשיו רבצו להן סתם כך על המזח,  מר פּוֹטֶר\r\nלא זז.  מה לעשות? אמר מר פּוֹטֶר,  אבל רק לעצמו,\r\nוהוא חייך אל דוקטור וייזנגר.  הים,  הים,  הים,  שהיה\r\nכה גדול,  עצום ורב,  השתרע לפניהם,  לפני מר פּוֹטֶר\r\nולפני דוקטור וייזנגר,  ולגבי שניהם אצר בתוכו אִיום\r\nכה נורא,  זיכרונות כה אפלים.  על מזוודתו של\r\nדוקטור וייזנגר היו רשומות המילים \"סינגפור\"\r\nו\"שנחאי\" ו\"סידני\",  אבל מר פּוֹטֶר לא ידע לקרוא\r\nולכן לא ידע את פשרן.  ועל פניו של מר פּוֹטֶר היה\r\nרשום \"אפריקה\" ו\"אירופה\",  אבל דוקטור וייזנגר\r\nמעולם לא נאלץ - ולעולם לא יֵדע (כפי שהתברר)\r\n- לקרוא את השפה שבה נכתבו המילים הללו. וכך\r\nעמד על המזח ותמה,  לא על היותו בין החיים,  אלא\r\nעל כך שמשהו בלתי-מובן כמר פּוֹטֶר עומד לפניו,\r\nועל השמש המוזרה הזאת היוקדת ללא רחם,  והאם זה\r\nאותו הים,  האם הוא נושא את אותו השם,  והאומנם\r\nבא בעקבותיו לאחר שנשא אותו אל חופי יוון,\r\nסינגפור,  שנחאי וסידני (אלה היו רק הנמלים שקיבלו\r\nאותו),  ומן החופים הללו. דוקטור וייזנגר כמעט מת\r\nבמקום,  כמעט התפרק כמו רהיט מאיכות ירודה שלא\r\nהודבק כהלכה,  אבל אשתו מאי (וזה היה שמה,  מאי)\r\nבאה ואמרה,  \"ובכן!\" והיא היתה מאנגליה,  יתרה מזו,\r\nהיא היתה מהדבר הזה שנקרא \"האימפריה הבריטית\",\r\nומר פּוֹטֶר הבין את האנגלית שלה ואת נימת דיבורה.\r\nוהיה שם הים שדוקטור וייזנגר אך זה השאיר\r\nמאחוריו,  וגבו היה מופנה אליו,  והיה שם הים שמר\r\nפוטר השאיר מאחוריו לפני זמן כה רב,  ועם זאת בכל\r\nיום תחם הים הזה את חייו שוב ושוב. אביו של מר\r\nפוטר היה דייג והוא מת אחרי שקילל את הים על\r\nשאכזב אותו,  ואיש מבין אחיו של מר פּוֹטֶר,  עשרה\r\nבמספר,  לא נעשה דייג.  שכן מר פּוֹטֶר פחד מהים וגם\r\nשנא אותו,  כמה מים הוא הים,  כמה לא-כלום,  והלא-\r\nכלום הזה הוא רק מים.  מר פּוֹטֶר השתוקק לחוש\r\nנעלה על הים,  השתוקק לחוש נעלה על דבר ששולט\r\nבו כל-כך.  אמו כבר מתה אז. ואחרי שחי במעמקי\r\nמרכז אירופה שנים רבות (כמו גם כל שקדם לו),  מצא\r\nדוקטור וייזנגר שהים מסתורי,  כמה מים הוא הים,  כה\r\nרב מלהכיל,  לא כמו נהר,  לא כמו אגם; ובאיזו\r\nאכזריות נשא אותו הים אל חיי נדודים ועקירוּת,\r\nולכן,  כשעמד מול מר פּוֹטֶר,  ולכן,  כשעמד מול הים\r\n(הים היה משמאלו והים היה מימינו והים היה\r\nמאחוריו כשעמד מול מר פּוֹטֶר),  היה דוקטור וייזנגר\r\nמבולבל,  ואחר-כך כעס,  ואחר-כך שתק. ומאי אמרה,\r\n\"ובכן!\" והים ששתק (שכן הים שותק ורק מעשיו\r\nמפיקים קולות: יללות,  זעקות,  קריאות; ואחריהן צער,\r\nחרטה,  ייאוש) ומאי שאמרה \"ובכן!\" ומר פּוֹטֶר שאמר\r\n\"אֶה, אֶה\" לשום דבר במיוחד,  כל אלה נאחזו בכל\r\nהמוכר להם באחיזה הדוקה. והרגע הזה,  האחוז\r\nבאחיזה הדוקה היה מיוחד ורגיל: שכן כל הרגעים\r\nמיוחדים וכל הרגעים רגילים,  ובכוחו של מי לעשותם\r\nכאלה?\r\nודוקטור וייזנגר נשא את עיניו וראה את השמש:\r\nהשמש עמדה במקומה הרגיל,  גבוה-גבוה בלב\r\nהשמים,  והיא זרחה כהרגלה,  כה קופחת,  כה בוהקת,\r\nודוקטור וייזנגר כמעט לא ראה את צלו,  צלו התקצר\r\nכל-כך, כאילו מצא לו הצל מחסה מחום השמש,\r\nכאילו מחקה השמש את צלו, והוא הרגיש כה בודד,\r\nשכן לא יכול היה להתנחם אפילו בבבואתו שלו,\r\nודוקטור וייזנגר שב ונשא את עיניו ותהה אם השמש\r\nתהיה כך תמיד, וקיווה שלא תמיד יהיה כך - אור\r\nהיום כה בוהק, השמש כה קבועה, עומדת במקומה,\r\nודבר אינו מעיב על בוהק אורה, לא ענן ולא כל חיץ\r\nאחר,  טבעי או לא טבעי; הוא קיווה לימים אחרים,\r\nימים העשויים להלום את הרגשתו, ימים אפלים\r\nוקודרים, ימים אפופים ערפילים קרים, ימים שהשמש\r\nתיבלע בתוך חשרת עננים שחורים ותגיח מתוכם;\r\nימים העשויים להלום את תמונת הנוף הפנימי,  ימים\r\nהעתידים להלום להפליא את הרגשתו בשאר ימי חייו.\r\nשכן דוקטור וייזנגר ראה בעבר ימים שהשמש לא\r\nזרחה בהם כלל,  לא עמדה במקומה הרגיל,  גבוה-גבוה\r\nבלב השמים,  לא טיפסה לה פשוט מעל הנוף בבוקר\r\nולא נעלמה לה פשוט באופק בערב; הוא ראה ימים\r\nשנראו כאילו ציירו את הנוף בחלב מדולל במשיחות\r\nמברשת עזות,  כאילו רשמו את הנוף הזה במצב של\r\nייאוש והחלביות האופפת את האוויר איננה מקרית\r\nוגם איננה מכוונת,  אלא פשוט ככה,  סתם ככה,\r\nמאליה,  כפי שחשב דוקטור וייזנגר בשעתו. ושנחאי\r\nוסינגפור וסידני וכל שאר המקומות שדוקטור וייזנגר\r\nבא מהם או רק עבר דרכם,  עם הערפיח והערפל\r\nשלהם והאוויר הכבד מלחות והשמש שאין שום\r\nודאות שתזרח מיום ליום, עוררו בדוקטור וייזנגר\r\nחשדנות כלפי היום שעמד בו כעת, היום שחווה כעת,\r\nהיום שבו התרחשה פגישתו עם מר פּוֹטֶר.  דוקטור\r\nוייזנגר בא ממקום ששמו פראג,  אבל מר פּוֹטֶר מעולם\r\nלא שמע עליו,  ומר פּוֹטֶר לא ידע לקרוא,  כך שלא\r\nהיה יכול למצוא את המקום הזה במפה; מר פּוֹטֶר היה\r\nיכול למצוא מפה בקלות,  שכן האימפריה הבריטית\r\nלא התביישה לפרסם את עצמה,  אבל מר פּוֹטֶר לא\r\nידע לקרוא,  לא מפה ולא שום דבר אחר.\r\nהמוות אורב בכל פנייה בדרך,  חשב דוקטור\r\nוייזנגר; כל פנייה בדרך עלולה להוליך למוות,  חשב\r\nדוקטור וייזנגר; אבל עד לאותו רגע היו הדרכים אל\r\nהמוות אפופות ערפל.  \"זוהֵר\" ואחר-כך \"זוהֵר\",  חשב\r\nדוקטור וייזנגר לעצמו,  חשיבה עמוקה כל-כך,  שלא\r\nידע שהמילים עברו בתודעתו.  אבל הוא עמד לו בלב\r\nהאור ההוא,  שבא מן השמש ההיא שהאירה מלב\r\nהשמים ההם וקפחה,  וזה אכן היה לבו של היום.\r\n\"זוהַר\" ואחר-כך \"זוהֵר\",  חשב דוקטור וייזנגר,  אלא\r\nשאמר את שתי המילים הללו לעצמו בשפה אחרת,\r\nלא באנגלית שמר פּוֹטֶר הבין אבל לא ידע לקרוא;\r\nהוא אמר את המילים הללו בשפה שמר פּוֹטֶר לא\r\nשמע מעודו,  וכששמע מר פּוֹטֶר את דוקטור וייזנגר\r\nמדבר,  חשב שהוא נשמע כאילו מוצאו מאיזו צורה\r\nאחרת של אנושיות,  אנשים כאלה - דוקטור וייזנגר\r\n- לא יכולים אפילו לדבר כמו שצריך,  כך אמר מר\r\nפוטר לעצמו. ושוב,  \"זוהֵר\" ו\"זוהַר\",  חשב דוקטור\r\nוייזנגר, ושתי המילים סבבו וחגו בראשו; הוא חשב\r\nכמה יפה האור, כל אור שהוא, וכמה עדיפה הבהירות\r\nעל החשכה, וחשב שהאור עצמו הוא מרפא לחושך,\r\nכל מה שידע אמר לו כך,  כל הדברים שזנח אמרו לו\r\nשהאור הוא אויב החושך וכל הדברים שבתוקף\r\nהנסיבות דבק בהם עמדו על כך שרק האור הוא\r\nהתרופה לחושך,  \"זוהֵר,  כל-כך זוהֵר,\" אמר דוקטור\r\nוייזנגר בקול רם,  אבל רק הוא שמע את עצמו;\r\n\"והזוהַר הזה משנה את צורתו של כל הטוב שבעולם,\r\nוהטוב הזה מועט,  ואת צורתו של כל הרוע שבעולם,\r\nוהרוע הזה רב ועצום,  והעולם מאבד,  לבסוף,  את\r\nאדישותו לטוב ורע,  ואז דבקים בראשון ואת השני\r\nדוחים,  כזו היא עוצמתו של האור הזוהֵר הזה.\"\r\nודוקטור וייזנגר אמר את כל זאת לעצמו בקול כה רם,\r\nקול רם עד מאוד,  ואף-על-פי-כן רק הוא שמע את\r\nעצמו אומר זאת. ודוקטור וייזנגר הביט במר פּוֹטֶר\r\nומר פּוֹטֶר חשב לעצמו,  עכשיו האיש הזה שלא יודע\r\nלדבר כמו שצריך כועס עלי,  עכשיו הוא מרוצה ממני,\r\nעכשיו הוא גם כועס וגם מרוצה בבת-אחת.\r\nוכך הביט דוקטור וייזנגר במר פּוֹטֶר,  ומר פּוֹטֶר\r\nעמד לו באור השמש,  השמש הבהירה לעד,  השמש\r\nשהיא האור בהתגלמותו,  אור השמש שכל האורות\r\nכפופים לו,  אור שהִנו הוא-עצמו וגם מטאפורה לכל\r\nשאר צורות הבהירות היומרניות.  אבל האור שמר\r\nפוטר עמד בו לא היה זוהר,  זו היתה רק השמש\r\nהזורחת מלמעלה כהרגלה,  הרגל מוכר למר פּוֹטֶר\r\nאבל כה זר וגם כה מאכזב לדוקטור וייזנגר. ואז\r\nאמרה מאי,  \"ובכן!\" ובכך התכוונה לומר שהכול\r\nבמקומו ולכן הכול יכול להתקדם,  להימשך,  שכן אין\r\nשום מכשול שאין בסמכותה להכניעו,  והיא אמרה\r\n\"ובכן!\" ושוב \"ובכן!\" ודוקטור וייזנגר חשב כמה יפה\r\nכל אור שהוא,  אור שאינו בוקע מכבשן,  כבשן אמיתי\r\nהמוזן בפחמים או בגופות אנוש; אור,  אור אמיתי,\r\nשהיפוכו הוא חושך,  חושך אמיתי,  לא מטאפורה\r\nלחושך שממנו יצאו מר פּוֹטֶר ואבות-אבותיו.\r\nוהאור הבוהק,  חשב מר פּוֹטֶר,  חזק,  חזק הרבה יותר\r\nמדי (אבל מחשבותיו של מר פּוֹטֶר בעת ההיא לא היו\r\nנבדלות ממנו,  מחשבותיו של מר פּוֹטֶר והוא עצמו היו\r\nמקשה אחת),  והוא השתוקק למצוא מגן כלשהו\r\nלעיניו,  השתוקק למצוא מגן לכל ישותו,  %9",
    "Author": "ג'מייקה קינקייד",
    "Language": "אנגלית",
    "Translator": "יערית טאובר בן-יעקב"
}