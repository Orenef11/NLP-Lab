{
    "Article-name": "קולד מאונטן",
    "Article-text": "\r\nצִלו של עורב\r\nעם רמז ראשון של בוקר החלו הזבובים לרחוש.\r\nהם נמשכו אל עיניו של אינמאן ואל הפצע הארוך\r\nשעל צווארו,  ועד מהרה היו משק הכנפיים שלהם ומגע\r\nרגליהם עשויים להעיר אדם משנתו לא פחות מחצר מלאה\r\nתרנגולים.  כך התעורר אל עוד יום מייגע במחלקה בבית-\r\nהחולים.  הוא הניס את הזבובים בידיו והביט בחלון התלוי\r\nהפתוח מול מרגלות מיטתו.  על-פי-רוב יכול לראות משם\r\nאת הדרך האדומה ואת האלון ואת חומת הלבנים הנמוכה.\r\nומעבר להם מרחבי שדות ויערות אורנים שטוחים,  שנפרשו\r\nמערבה עד האופק. בית-החולים הוקם על הגבעה היחידה\r\nבטווח ראייה,  והנוף היה פתוח יותר מהרגיל באדמות\r\nהמישור.  אלא שהשעה היתה עדיין מוקדמת מכדי להשקיף\r\nהחוצה.  באותה מידה,  אפשר היה שהחלון יהיה צבוע כולו\r\nאפור.\r\nאילולא היה חשוך כל-כך,  היה אינמאן מעביר בקריאה\r\nאת השעות עד ארוחת הבוקר,  כי הספר שקרא הצליח\r\nלהרגיע את רוחו.  אבל הוא כילה את הנר האחרון שלו\r\nבקריאה בלילה הקודם,  כשניסה להירדם,  ובגלל המחסור\r\nבשמן מנורות אי-אפשר היה להדליק את אורות בית-\r\nהחולים סתם כך לשם הנאה.  לכן קם והתלבש והתיישב על\r\nכיסא עץ ישר,  והניח מאחורי גבו את החדר העגמומי,  על\r\nמיטותיו ותושביהן הרצוצים.  שוב הניס את הזבובים\r\nוהשקיף מבעד לחלון על הכתם הראשון של שחר מעורפל,\r\nוחיכה שהעולם שבחוץ יתחיל לרקום צורה.\r\nגובה החלון היה כגובה דלת,  ופעמים רבות דימה בלבו\r\nשהוא נפתח אל איזה מקום אחר ומניח לו לעבור דרכו\r\nולהיות שם.  בשבועות הראשונים בבית-החולים הצליח\r\nלהניע את ראשו רק בקושי,  והדבר האחד שהצליח להסיח\r\nאת דעתו היה להשקיף מבעד לחלון ולצייר בעיני רוחו את\r\nהמקומות הירוקים הנושנים שזכר מהבית.  מקומות של\r\nילדות. שפת הפלג הלחה שעליה צמחו מקטרות\r\nאינדיאניות (כינוי לצמח טפילי (פיינסאפ) הגדל בקרבת\r\nאורנים, וממנו היו האינדיאנים מתקינים את קנה המקטרת\r\nשלהם).  פינת האחו האהובה על הזחלים החומים-\r\nשחורים בסתיו.  ענף עץ קַרְיָה התלוי מעל למשעול,  שממנו\r\nצפה לעתים קרובות באביו,  המוליך את הפרות אל הרפת\r\nעם רדת ערב.  הן היו עוברות מתחתיו,  והוא עצם אז את\r\nעיניו ושמע את הנקישה החלולה של פרסותיהן נחלשת\r\nוהולכת עד שהיא נבלעת בקריאות החגבים והצפרדעים.\r\nנדמה היה שהחלון רוצה רק להחזיר את מחשבותיו לאחור.\r\nולכך הסכים בכל לב,  שהרי כבר חזה בפני המתכת של\r\nהתקופה,  והם היממו אותו עד כדי כך,  שכאשר חשב על\r\nהעתיד יכול לראות רק עולם שכל הדברים החשובים בעיניו\r\nהוגלו ממנו,  או ברחו ממנו מרצונם.\r\nוכך קרה שהשקיף מבעד לחלון במשך כל שלהי הקיץ,\r\nשהיה חם ולח כל-כך,  שנדמה לו כי הוא נושם דרך סחבה\r\nלחה יומם ולילה,  עד שהסדינים הרעננים החמיצו תחתיו\r\nופטריות זעירות שחורות צמחו בן-לילה על דפיו המהוהים\r\nשל הספר המונח על השולחן שליד מיטתו.  אינמאן הניח,\r\nשלאחר בחינה מדוקדקת כל-כך החלון האפור כבר אמר\r\nפחות או יותר כל מה שהיה לו לומר.  אבל אותו בוקר\r\nהצליח החלון להפתיע אותו,  כי העלה בו זיכרון אבוד של\r\nישיבה בבית-ספר,  ושל חלון גבוה הדומה לזה,  שבתוכו,\r\nכבתוך מסגרת,  נשקף נוף של שדות מרעה ותלמים ירוקים\r\nנמוכים העולים בטרסות עד לגבנון הענק של קוֹלד מַאוּנטן.\r\nזה היה בחודש ספטמבר.  בשדה שמעבר לאדמה הכבושה\r\nשל מגרש המשחקים של בית-הספר צמחה השחת עד גובה\r\nהמותניים,  וראשי הגבעולים,  הזקוקים לקציר,  הצהיבו.\r\nהמורה היה איש קטן,  עגול וקירח,  בעל פנים ורודות.  היתה\r\nלו רק חליפה שחורה אחת,  שצבעה דהה,  וזוג נעליים\r\nגבוהות גדולות ממידתו,  שחרטומיהן הזדקרו ועקביהן\r\nנשחקו עד שדמו לטריזים.  הוא עמד בחזית הכיתה,  מתנדנד\r\nעל קצות אצבעותיו.  בבוקר ההוא דיבר באריכות על\r\nהיסטוריה,  ולימד את התלמידים הבוגרים על מלחמותיה\r\nהמפוארות של אנגליה הקדומה.\r\nלאחר שעה ארוכה שבה הקפיד לא להקשיב,  הוציא\r\nאינמאן הצעיר את כובעו מתחת למכתבה ואחז בו בשוליו.\r\nהוא הניף את פרק ידו והכובע ריחף ויצא מבעד לחלון,\r\nנסחף במשב רוח והמריא אל-על.  הוא נחת הרחק מעבר\r\nלמגרש המשחקים,  בקצה של שדה השחת,  ושם נח,  שחור\r\nכצלו של עורב הרובץ על הקרקע.  המורה ראה מה עשה\r\nאינמאן והורה לו ללכת להביא את הכובע,  ולחזור כדי\r\nלספוג את המלקות המגיעות לו.  קרש קפיצי גדול ומחורר\r\nהיה לאיש,  והוא אהב להשתמש בו.  אינמאן לא הצליח\r\nלהבין מעולם מה אחז בו ברגע ההוא,  אבל הוא פתח את\r\nהדלת ויצא,  חבש את הכובע לראשו בהטיה נאה,  והלך\r\nמשם לבלי שוב.\r\nהזיכרון נמוג כאשר עלה האור בחלון והביא איתו את\r\nהבוקר.  האיש במיטה שליד מיטתו של אינמאן התיישב\r\nומשך אליו את קביו.  כמדי בוקר,  הלך אל החלון וירק שוב\r\nושוב,  במאמץ גדול,  עד שניקה את ריאותיו הגדושות.  הוא\r\nהעביר מסרק בשערו השחור הדליל,  שגלש עד מתחת\r\nללחייו,  גזוז ישר סביב.  הוא הסיט את קווצות השיער\r\nהקדמיות הארוכות אל מאחורי אוזניו והרכיב את משקפיו\r\nהכהים,  שהשתמש בהם גם באפלולית הבוקר,  כאילו עיניו\r\nחלשות מכדי לשאת אף את האור הקלוש ביותר.  ואז ניגש\r\nאל שולחנו,  עדיין בכתונת הלילה שלו,  והתחיל לטרוח על\r\nערימת ניירות.  לעתים רחוקות אמר יותר ממלה או שתיים,\r\nואינמאן לא ידע עליו הרבה יותר מכך ששמו באליס,\r\nושלפני המלחמה למד בצ'אפל היל,  שם ניסה לקנות לו\r\nשליטה ביוונית. עכשיו בילה את כל שעות העֵרות שלו\r\nבניסיון לתרגם שרבוט עתיק בספר קטן ועב-כרס לכתב\r\nרגיל שכל אחד יכול לקרוא.  הוא ישב כפוף אל שולחנו,\r\nפניו קרובות מאוד אל מלאכתו,  והתפתל על הכיסא,  מנסה\r\nלמצוא תנוחה נוחה לרגלו.  כף רגלו הימנית נקטעה בהפגזה\r\nבקולד הרבור.  נדמה היה שהגדם אינו מעוניין להגליד,\r\nוהוא הרקיב פיסה אחר פיסה מהקרסול ומעלה.  הכריתות\r\nכבר הגיעו מעל הברך,  והוא הסריח כל הזמן כמו ירך\r\nהחזיר מאשתקד.\r\nזמן-מה נשמעו רק חריקות העט של באליס והדפים\r\nהמתהפכים.  ואז החלו האחרים בחדר לנוע ולהשתעל.\r\nאחדים נאנחו.  בסופו של דבר עלה האור.  כל קווי המתאר\r\nשל הקירות הספונים בעץ הזדקרו בבהירות,  ואינמאן יכול\r\nלהתנדנד לאחור על הכיסא ולספור את הזבובים על\r\nהתקרה.  על-פי החשבון שלו,  היו שם שישים ושלושה.\r\nהנוף שראה אינמאן מבעד לחלון התחיל להתגבש.\r\nראשית נחשפו גזעי האלון הכהים,  אחר-כך כתמי הדשא\r\nולבסוף הדרך האדומה.  עכשיו חיכה שיופיע העיוור.  זה\r\nכמה שבועות שעקב אחר מעשיו ועכשיו,  כשהבריא דיו\r\nלהימנות עם ההולכים,  היה אינמאן נחוש בדעתו לצאת אל\r\nהעגלה ולשוחח עם האיש,  כי שיער שההוא חי עם פציעה\r\nכבר זמן רב.\r\nאת פציעתו שלו ספג אינמאן בקרב בחוצות פיטרסבורג.\r\nכאשר הסיטו שני חבריו הקרובים ביותר את בגדיו והביטו\r\nבצווארו,  נשאו באוזניו דברי פרידה חגיגיים לקראת מותו.\r\nניפגש בעולם טוב מזה,  אמרו.  אבל הוא נשאר בחיים עד\r\nשהגיע לבית-חולים שדה,  שם נקטו הרופאים גישה דומה.\r\nמיינו אותו בין העומדים למות,  והשכיבו אותו בצד על\r\nמיטה מתקפלת,  כדי שיוכל להתפנות לעניין.  אבל הוא לא\r\nעמד בציפיות שלהם.  לאחר יומיים,  בהיעדר מקום,  שלחו\r\nאותו לבית-חולים רגיל במדינתו.  במשך כל ימי הסיוט של\r\nבית-החולים הראשון ושל המסע הארוך הקודר דרומה,\r\nבקרון משא מלא פצועים,  נטה להסכים לדעת חבריו\r\nורופאיו. הוא חשב שימות. למעשה זכר מהנסיעה ההיא רק\r\nאת החום ואת ריחות הדם והצואה,  כי רבים מהפצועים\r\nסבלו מזיבה.  אלה שעמד להם כוחם השתמשו בקני הרובים\r\nשלהם להבקיע חורים בדופנות העץ של הקרונות,  ונסעו\r\nכשראשיהם משורבבים החוצה כעופות המובלים אל השוק,\r\nכדי ליהנות ממשב הרוח.\r\nבבית-החולים הסתכלו בו הרופאים ואמרו שאינם יכולים\r\nלעשות הרבה למענו.  ייתכן שיחיה,  וייתכן שלא.  הם נתנו\r\nלו רק מטלית אפורה וקערה קטנה,  כדי שירחץ את הפצע.\r\nבימים הראשונים ההם,  כשהצליח להגיח לרגע מדמדומיו,\r\nניגב את צווארו במטלית עד שהמים בקערה הוורידו\r\nככרבולת של תרנגול-הודו.  ואולם,  יותר מכל רצה הפצע\r\nלנקות את עצמו.  לפני שהתחיל להגליד,  פלט כמה דברים:\r\nכפתור צווארון ופיסת צווארון צמר של החולצה שלבש\r\nכשנפצע,  רסיס מתכת אפורה רכה,  שגודלו כמטבע רבע\r\nדולר,  ולבסוף,  באופן לא מובן,  משהו שדמה מאוד לגלעין\r\nאפרסק.  את הפריט האחרון העמיד על הארונית שליד\r\nמיטתו,  ובמשך כמה ימים בחן אותו.  הוא לא יכול להחליט\r\nאם מדובר בחלק מגופו או לא.  לבסוף זרק אותו מבעד\r\nלחלון,  אבל אז תקפו אותו סיוטים שבהם ראה איך הדבר\r\nהזה מכה שורש וצומח,  כמו האפון של ג'ק,  ונהפך למשהו\r\nמפלצתי.\r\nלבסוף החליט צווארו להחלים.  אבל במשך השבועות\r\nשבהם לא יכול להסב את ראשו או להחזיק ספר שכב\r\nאינמאן והביט בעיוור יום אחר יום.  האיש נהג להגיע לבדו,\r\nזמן קצר אחרי עלות השחר,  דחף את העגלה שלו במעלה\r\nהרחוב,  ועשה זאת בהצלחה לא פחותה מאדם שעיניו\r\nבראשו.  הוא העמיד את מרכולתו תחת אלון מעבר לדרך,\r\nהבעיר מדורה בתוך מעגל אבנים ושפת עליה סיר ברזל,\r\nשבישל בו בוטנים.  כל היום ישב שם על שרפרף,  גבו אל\r\nחומת הלבנים,  ומכר בוטנים ועיתונים לחולים שמצב גופם\r\nאִפשר להם להלך. הוא עצמו ישב דומם כפוחלץ, ידיו\r\nאסופות בחיקו,  והתעורר לחיים רק כשבא מישהו לקנות\r\nממנו דבר-מה.\r\nאותו קיץ,  השקיף אינמאן אל העולם כאילו היה תמונה\r\nממוסגרת בכרכוב החלון.  מעט כל-כך השתנה בתמונה,  עד\r\nשלפרקי זמן תכופים וארוכים היה אפשר לחשוב שאכן זה\r\nציור ישן של דרך,  חומה,  עץ,  עגלה,  איש עיוור.  לפעמים\r\nהתחיל אינמאן לספור בלבו באטיות,  כדי לראות כמה זמן\r\nיחלוף עד שיתחולל שינוי של ממש.  זה היה משחק,  והוא\r\nהמציא לו כללים.  ציפור מתעופפת לא נחשבה,  אבל מישהו\r\nשהלך בדרך נחשב.  נחשבו גם תמורות ממשיות במזג-\r\nהאוויר - הופעת השמש,  גשם רענן - אך לא צל של עננים\r\nחולפים.  היו ימים שהגיע בספירתו אי-שם לאלפים עד\r\nשחלה תמורה קבילה במרכיבי התמונה.  הוא האמין\r\nשהמראה הזה - חומה,  איש עיוור,  עץ,  עגלה,  דרך - לא\r\nיסור ממנו לעולם,  גם אם יאריך ימים.  הוא ראה עצמו\r\nבזקנתו,  חושב על כל אלה.  נדמה היה שהחלקים השונים,\r\nכולם יחד,  מנסים להביע משהו - אבל הוא לא ידע מה,\r\nושיער שלעולם לא יידע.\r\nאינמאן הביט בחלון כשאכל את ארוחת הבוקר שלו,\r\nתבשיל שיבולת-שועל וחמאה,  ולאחר שעה קלה ראה את\r\nהעיוור משתרך במעלה הדרך,  גבו שחוח מכובד העגלה\r\nשדחף,  וצמד עננות אבק קטנות עולות מתחת לגלגלים\r\nהמסתובבים.  כשבערה המדורה של העיוור והוא התחיל\r\nלבשל עליה את הבוטנים,  הניח אינמאן את צלחתו על אדן\r\nהחלון ויצא,  ובצעדים מדשדשים של זקן חצה את הדשא\r\nוהלך אל הדרך.\r\nלעיוור היו כתפיים ואגן מרובעים ומוצקים,  והאברקיים\r\nשלו היו מהודקים אל מותניו בחגורת עור ענקית,  רחבה\r\nכמו רצועת השחזה.  הוא הלך גלוי ראש,  גם בחום,  ושערו\r\nהקצוץ היה אפור וסמיך,  מחוספס כזיפיה של מברשת\r\nקנבוס.  הוא ישב בראש רכון ונראה מהורהר מעט,  אבל\r\nהוא הזדקף כשהתקרב אליו אינמאן,  כאילו באמת הביט בו.\r\nאלא שעפעפיו היו חסרי חיים כמו עור נעליים,  שקועים\r\nבגומות מקומטות במקום שלפנים היו בו גלגלי עיניו.\r\nמבלי להתעכב אפילו לברכת שלום אמר אינמאן,  \"מי\r\nהוציא לך את העיניים?\"\r\nחיוך ידידותי עלה על פניו של העיוור והוא אמר,  \"אף\r\nאחד.  אף פעם לא היו לי.\"\r\nזה הפתיע את אינמאן,  כי בדמיונו הניח שהן נתלשו\r\nבאיזו תגרה נואשת ועקובה מדם,  במריבה אכזרית כלשהי.\r\nכל המעשים הנתעבים שראה בזמן האחרון נעשו בידי אדם,\r\nוכך נשכח כמעט מלבו שקיים עוד מערך שלם של פורענות\r\nמסוג אחר.\r\n\"למה לא היו לך אף פעם?\" אמר אינמאן.\r\n\"ככה יצא.\"\r\n\"תשמע,\" אמר אינמאן,  \"בתור אחד שרוב בני-האדם היו\r\nחושבים שהחיים קיפחו אותו מיום שנולד,  אתה רגוע\r\nלהפליא.\"\r\nהעיוור אמר,  \"היה קשה יותר אם הייתי זוכה במבט קצר\r\nעל העולם,  ואחר-כך מאבד את זה.\"\r\n\"אולי,\" אמר אינמאן.  \"אבל כמה היית משלם ברגע זה\r\nבשביל שיחזירו לך את העיניים שלך לעשר דקות? המון,\r\nאני בטוח.\"\r\nהאיש עיין בשאלה.  לשונו נמתחה אל מעבר לזווית פיו.\r\n\"לא הייתי נותן אפילו פרוטה שחוקה,\" אמר.  \"אני מפחד\r\nשזה ימלא אותי שנאה.\"\r\n\"זה מה שקרה לי,\" אמר אינמאן.  \"יש המון דברים שאני\r\nמצטער שראיתי.\"\r\n\"לא לזה התכוונתי.  אמרת עשר דקות.  לקבל דבר\r\nולהפסיד אותו,  על זה אני מדבר.\"\r\nהעיוור גלגל חתיכת נייר עיתון ועשה ממנה חרוט,  טבל\r\nבסיר כף מחוררת ומילא את החרוט בבוטנים רטובים.  הוא\r\nהושיט אותו לאינמאן ואמר,  \"בבקשה,  תן לי דוגמה למקרה\r\nאחד שבו הצטערת שאתה לא עיוור.\"\r\nהיכן יתחיל? תהה אינמאן.  מָאלְוֶרְן היל.  שארפסבורג.\r\nפיטרסבורג.  כל אחד מהם דוגמה מצוינת למראות לא\r\nרצויים. אבל פרדריקסבורג\r\n–\r\nזה היה היום שנחרת במיוחד\r\nבזיכרונו.  הוא התיישב בגבו אל האלון,  חצה את קליפות\r\nהבוטנים הרטובות ורוקן אותן באגודליו ישר אל פיו,\r\nוסיפר לעיוור את סיפורו,  החל ברגע שעלה הערפל,  אותו\r\nבוקר,  והתגלה צבא אדיר הצועד במעלה הגבעה אל חומת\r\nאבן,  אל דרך שקועה.  הגדוד של אינמאן נקרא להצטרף אל\r\nהחיילים שכבר עמדו מאחורי החומה,  והם נערכו במהירות\r\nלצד הבית הלבן הגדול במעלה גבעת מָארֵייס.  לי\r\nולונגסטריט וסטיוארט עטור-הנוצה עמדו שם ממש,  על\r\nהדשא שלפני האכסדרה,  השקיפו איש בתורו אל הגדה\r\nשמנגד ושוחחו.  כתפיו של לונגסטריט היו מכוסות בצעיף\r\nצמר אפור.  בהשוואה לשני הגברים האחרים הוא נראה\r\nכרועה חזירים מגושם.  אבל אינמאן כבר הספיק להכיר את\r\nדרך חשיבתו של לי,  והיה מעדיף בכל עת להפקיד את\r\nגורלו בידיו של לונגסטריט.  אמנם הוא נראה חסר כל ברק,\r\nאבל הוא תמיד השכיל למצוא קפל קרקע שיאפשר לו לאדם\r\nלהתכופף מעט ולהרוג בלי הגבלה,  מעמדה בטוחה יחסית.\r\nואותו יום בפרדריקסבורג התנהל כולו בדרך הלחימה שלי\r\nזלזל בה ולונגסטריט בירך עליה.\r\nלאחר שנערך,  ירד הגדוד של אינמאן מראש הגבעה אל\r\nתוך אש התופת של הפֶדֶרלים.  פעם אחת עמדו,  וירו מטח,\r\nואז רצו אל הדרך השקועה מאחורי חומת האבן.  כדור\r\nהתחכך בפרק ידו של אינמאן בלי לפצוע אותו,  כמו ליקוק\r\nשל חתול,  והותיר אחריו רק שפשוף קטן.\r\nכשהגיעו אל הדרך ראה אינמאן כמה מוצלח המקום.  אלה\r\nשהקדימו אותם התחפרו לאורך החומה המוצקה,  שגם\r\nבעמידה נוחה היה אפשר למצוא בה מחסה.  הפדרלים נאלצו\r\nלטפס במעלה הדרך אל החומה,  ולחצות בתוך כך אָקֵרים\r\nשלמים של שטח פתוח.  המקום היה מקסים כל-כך,  שאחד\r\nהחיילים קפץ על החומה וצעק בקולי-קולות,  \"כולכם\r\nטועים.  אתם שומעים? טועים טעות חמורה!\" הכדורים\r\nשרקו סביבו,  והוא קפץ חזרה אל החפיר שמאחורי החומה,\r\nויצא במחול עליז.\r\nהיום היה קר,  והדרך הבוצית,  שכמעט קפאה,  נהפכה\r\nלעיסה.  חלק מהחיילים היו יחפים.  רבים לבשו מדים\r\nמתוצרת בית,  בצבעי צמחים דהויים. הפדרלים נערכו\r\nבשדה מולם,  עם ציוד חדש מכף רגל ועד ראש.  מבריקים\r\nונוצצים היו,  במדים תעשייתיים ובמגפיים חדשים.  כאשר\r\nהסתערו הפדרלים הפסיקו החיילים מעבר לחומה את האש\r\nוהקניטו אותם,  ואחד מהם צעק,  \"בואו,  תתקרבו,  אני רוצה\r\nאת המגפיים האלה.\" הם הניחו לפדרלים להתקרב עד כדי\r\nעשרים צעד לפני שירו בהם.  החיילים שמאחורי החומה ירו\r\nמטווח קצר כל-כך,  שאחד מהם אמר כי חבל שהם\r\nמשתמשים בתרמילי נייר מוכנים,  שהרי לו היו בידם כל\r\nהמרכיבים בנפרד - אבק שריפה,  כדורים ומוך - היו יכולים\r\nלהתקין מטענים קטנים ולחסוך באבק שריפה.\r\nכאשר השתופף אינמאן לטעון את הרובה שלו היה\r\nביכולתו לשמוע את הירי,  אבל גם את חבטות הכדורים\r\nבבשר החי.  אחד החיילים לידו היה כה נלהב,  ואולי כה\r\nעייף,  ששכח לחלץ את המדוך מן הקנה,  וירה אותו ופגע\r\nבחזה של אחד הפדרלים.  ההוא נפל לאחור,  והמדוך הזדקר\r\nמגופו ורעד עם נשימותיו האחרונות,  כאילו נורה בחץ.\r\nכל היום המשיכו הפדרלים ועלו על החומה באלפיהם,\r\nטיפסו על הגבעה ונורו למוות.  שלושה או ארבעה בתי\r\nלבֵנים עמדו פזורים בשדה,  ולאחר זמן-מה הצטופפו\r\nהפדרלים מאחוריהם בכמויות כאלה,  שנראו כמו הצל\r\nהכחול הארוך שמטילים בתים בשעת הזריחה.  הפרשים\r\nשלהם גירשו אותם משם שוב ושוב,  היכו בהם בצד הקהה\r\nשל חרבותיהם כמורי בית-ספר המצליפים בתלמידים\r\nעצלים.  הם רצו אל החומה,  מרכינים את ראשיהם ומכנסים\r\nאת כתפיהם בתנוחה שהזכירה לרבים מאלה שחזו בהם\r\nבאותו היום אנשים העושים דרכם בגשם כבד.  הפדרלים\r\nהמשיכו להסתער הרבה אחרי שפגה כליל ההנאה להכות\r\nבהם.  אינמאן התחיל לשנוא אותם על נחישותם המטומטמת\r\nלמות.\r\nהלחימה התנהלה כמו חלום,  שבו אויביך ערוכים מולך,\r\nעצומים ורבים.  ואתה חלש כל-כך.  ובכל זאת הם נופלים\r\nונופלים עד שהם מובסים כליל.  אינמאן ירה עד שזרועו\r\nהימנית עייפה מהפעלת המדוך,  ולסתותיו כאבו מנשיכת\r\nקצותיהם של תרמילי הנייר.  הרובה שלו התחמם כל-כך\r\nשלפעמים הבזיק אבק השריפה עוד לפני שהספיק לדחוק\r\nאת הכדור אל בית-הבליעה.  בסוף היום היו פניהם של\r\nהחיילים סביבו מצופים אבק חום-שחור,  שנקרש בגוונים\r\nשונים של כחול,  והם הזכירו לאינמאן קוף גדול בעל תחת\r\nססגוני תפוח שראה פעם בהופעה של להקה נודדת.\r\nבמשך כל היום נלחמו תחת עינם הפקוחה של לי\r\nולונגסטריט.  החיילים שמאחורי החומה היו צריכים רק\r\nלהטות את צווארם וכבר ראו את הגדולים,  ממש מעליהם,\r\nצופים במתרחש.  שני הגנרלים בילו את שעות אחר-\r\nהצהריים על הגבעה בהמצאת אמרי שפר,  כמו צמד\r\nבדחנים.  לונגסטריט אמר שעל-פי מיקומם של חייליו על\r\nהדרך השקועה,  כל חייל בצבא הפוטומאק (נהר שלגדותיו\r\nנבנתה העיר וושינגטון.  הנהר סימן את הגבול בין כוחות\r\nהצפון והדרום,  ועל-שמו נקרא הצבא הפדרלי.  מלחמת\r\nהאזרחים האמריקנית,  בין הצפון - המכונה\r\n\"\r\nהברית\", או\r\n\"הפדרלים\",  לבין הדרום - \"הקונפדרציה\",  או\r\n\"\r\nהמורדים\",\r\nהתנהלה בין השנים 1861-1865,  והסתיימה בתבוסה\r\nמוחצת של הדרום.  צבא הדרום כונה צבא המורדים,\r\nמשום שהדרום הכריז על פרישה מארצות-הברית,\r\nוהוא שפתח במלחמה.) שיישלח לעבור את השדה, ייהרג\r\nעל-ידי חייליו עוד לפני שיגיע לחומה. וכן אמר, שהפדרלים\r\nנופלים במשך שעות אחר-הצהריים הארוכות בקצב קבוע,\r\nכמו גשם המטפטף ממרזב הבית.\r\nלי הזקן לא נשאר חייב ואמר,  שטוב הדבר שהמלחמה\r\nאיומה כל-כך,  אחרת היינו אוהבים אותה יותר מדי.\r\nוהחיילים חזרו על האמירה השנונה הזו שוב ושוב,  כמו\r\nשחזרו על כל דבר שאמר האדון רוברט,  העבירו אותה מפה\r\nלאוזן כאילו יצאה מפיו של ריבון העולמים בכבודו\r\nובעצמו.  כשהגיע שמע האמרה אל קצה החומה,  שם\r\nהסתתר אינמאן,  הוא הסתפק בניד ראש.  אפילו אז,\r\nבראשיתה של המלחמה,  היתה דעתו שונה מאוד מזו של לי,\r\nכי נדמה היה לו שאנו אוהבים את המלחמה בכל לבנו,  וככל\r\nשהיא נוראה יותר - מה טוב.  והוא חשד שלי אוהב אותה\r\nיותר מכולם,  ואילו היתה הברירה בידו,  היה מצעיד אותם\r\nביד רמה גם מבעד לשערי המוות.  אבל יותר מכל הוטרד\r\nאינמאן כאשר לי הבהיר שבעיניו המלחמה היא כלי לגילוי\r\nרצונו הסתום של אלוהים.  נדמה היה שלי חושב,  כי מכל\r\nמעשיו של האדם,  הקרב נופל בקדושתו רק מן התפילה\r\nוהקריאה בכתבי-הקודש.  אינמאן חשש,  שהיגיון כזה יוביל\r\nעד מהרה לכך,  שהמנצח בכל תגרה וקטטה יוכרז אבירו\r\nהמוסמך של האל.  אבל אלו היו מחשבות שאין לבטא אותן\r\nבקרב החיילים,  וכמוהן הרגשתו,  שלא התנדב לצבא כדי\r\nלקבל עליו אדון,  גם לא אחד שמראהו אצילי ורב-רושם\r\nכמראהו של לי ביום ההוא על גבעת מארייס.\r\nבשעה מאוחרת אחר-הצהריים הפסיקו הפדרלים\r\nלהסתער והירי שכך.  אלפי בני-אדם מתים וגוססים היו\r\nמוטלים בשדה המשתפל לרגלי החומה,  ואלה שעוד יכלו\r\nלנוע ערמו את הגופות עם חשיכה,  כדי להקים להם מחסה.\r\nכל הלילה השתלהב בשמים הזוהר הצפוני,  מבליח בצבעים\r\nמחרידים.  המאורע הנדיר נתפש בעיני החיילים לאורך\r\nהשורות כאות שמֵימי,  והם התחרו ביניהם מי ייטיב לבטא\r\nאת משמעותו במלים פשוטות.  אי-שם,  על הגבעה\r\nשמעליהם,  החל כינור לנגן את הצלילים הנוגים של\r\n\"לורנה\".  הפדרלים הפצועים בשדה הקפוא נאנקו וקוננו\r\nוזמזמו בשיניים חשוקות,  והיו שקראו בשמות אהובותיהם.\r\nצלילים אלה הם שליוו את חסרי הנעליים בכוח של\r\nאינמאן,  כשחצו את החומה כדי לעקור את המגפיים מרגלי\r\nהמתים.  אף-על-פי שמגפיו היו במצב סביר,  יצא אינמאן\r\nלגיחה לילית אל השדה,  סתם כדי לראות מה הניב המאמץ\r\nהמלחמתי של היום.  הפדרלים כיסו את האדמה בצפיפות,\r\nמוטלים בכל מקום בערימות שותתות דם,  גופותיהם\r\nמבותרות בכל דרך שאפשר להעלות על הדעת.  חייל שהלך\r\nליד אינמאן הביט על המחזה ואמר,  \"אם זה היה תלוי בי,\r\nכל מקום מצפון לפוטומאק היה נראה בדיוק כך,  עד הפרט\r\nהאחרון.\" מחשבתו היחידה של אינמאן כאשר הביט באויב\r\nהיתה - לכו הביתה.  פיסות נייר הוצמדו אל בגדיהם של\r\nחלק מהמתים,  ובהן נכתב מי היו.  השאר נשארו אלמונים.\r\nאינמאן ראה חייל אחד מתכופף לעקור את המגפיים מגופה\r\nשהיתה מוטלת על גבה,  אבל כאשר הרים החייל את אחת\r\nהרגליים ומשך אותה,  התיישב המת ואמר משהו במבטא\r\nאירי כבד כל-כך,  שהיה אפשר להבין רק את המלה\r\n\"לעזאזל\".\r\nמאוחר יותר,  שעות רבות לאחר חצות,  הציץ אינמאן אל\r\nתוך אחד הבתים הפזורים בשדה.  אור עלה מדלת פתוחה\r\nבצד הבית.  בפנים ישבה זקנה,  שערה פרוע וסבוך,  פניה\r\nהמומות.  על השולחן לידה דלק בדל נר.  על מפתן דלתה היו\r\nמוטלות גופות.  ובפנים גופות נוספות,  אלה שמתו כשניסו\r\nלזחול ולמצוא מחסה.  והאשה בוהה כמוכת שיגעון אל\r\nמעבר לדלת,  אל מעבר לפניו של אינמאן,  כאילו אינה רואה\r\nדבר.  אינמאן עבר בבית ויצא בדלת האחורית,  שם ראה\r\nחייל הורג קבוצת פדרלים פצועים קשה,  הולם בראשיהם\r\nבפטיש.  הפדרלים הושכבו בשורה מסודרת,  ראשיהם פונים\r\nכולם לאותו הכיוון,  והאיש נע במרץ לאורך השורה,  היה\r\nברור שהוא מנסה להסתפק במכה אחת לראש.  לא היה כעס\r\nבתנועותיו,  הוא פשוט עבר מפצוע לפצוע כמי שמלאכה\r\nרבה עדיין לפניו.  הוא שרק,  כמעט בלא צליל,  את \"קוֹרָה\r\nאֶלֶן\". לו תפס אותו אחד הקצינים יפי-הנפש ייתכן שהיה\r\nנורה למוות,  אבל הוא היה עייף ורצה להיפטר מעוד כמה\r\nאויבים,  בסיכון קטן לחייו.  אינמאן יזכור תמיד,  שכאשר\r\nהגיע החייל לקצה השורה,  זרח אור שמש ראשון על פניו.\r\nבמשך כל סיפורו של אינמאן ישב העיוור בלא אומר.\r\nאבל כשסיים אינמאן,  אמר,  \"אתה צריך להוציא לך את זה\r\nמהראש.\"\r\n\"על זה אין לי שום ויכוח איתך,\" אמר אינמאן.\r\nאבל אינמאן לא אמר לעיוור שהשדה ההוא אינו מרפה\r\nממנו,  ככל שינסה,  אלא להיפך,  הוא מזדמן לו בחלום קבוע,\r\nשפקד אותו שוב ושוב בעת שהותו בבית-החולים.  בחלומו\r\nבער הזוהר הצפוני וחלקי הגופות השותתים דם - זרועות,\r\nראשים,  רגליים,  גווים - נקבצו אט-אט ונערכו מחדש\r\nבגופות מפלצתיים של איברים לא-מתואמים.  הם קרטעו\r\nוהסתחררו והטילו עצמם כה וכה בשדה הקרב החשוך,\r\nמתנודדים כעיוורים הלומי יין על רגליהם הפגומות.  הם\r\nהדפו זה את זה,  נגחו בקהות-חושים בראשיהם השסועים\r\nוהמדממים.  הם נופפו באוויר ערב-רב של זרועות,  ורק\r\nמעטות מהן נראו כזוגות ידיים של ממש.  אחדים מלמלו את\r\nשמות נשותיהם.  אחדים שרו שוב ושוב קטע משיר.  והיו\r\nשעמדו מן הצד והביטו אי-שם אל תוך החושך,  וקראו\r\nלכלביהם בתחינה.\r\nדמות אחת,  שפצעיה היו נוראים כל-כך עד שדמתה לנתח\r\nבשר יותר מאשר לאדם,  ניסתה לקום ולא הצליחה.  האיש\r\nקרס ואז שכב דומם,  רק ראשו התנועע.  הוא שכב על\r\nהקרקע,  מתח את צווארו,  הביט באינמאן בעיניים מתות\r\nוקרא לו חרש בשמו.  אחרי החלום ההוא התעורר אינמאן\r\nבבוקר,  ומצב-רוחו קודר כמו העורב השחור ביותר שנראה\r\nאי-פעם בשמים.\r\nעייף מהטיול,  חזר אינמאן למחלקה.  באליס ישב בחדר\r\nהאפלולי,  משקפי-השדה על עיניו,  וחרק בקולמוסו על\r\nהנייר.  אינמאן עלה על מיטתו מתוך כוונה להעביר את\r\nשארית הבוקר בנמנום,  אבל הוא לא הצליח להירגע ולכן\r\nלקח את ספרו.  החלק השלישי של המסעות מאת\r\nבארטראם.  זה מה שהיה לו.  הוא משך אותו מארגז ספרים\r\nשתרמו נשות הבירה,  החרדות לא רק לבריאותם של\r\nהחולים,  אלא גם למצב השכלתם.  ככל הנראה,  נתרם הספר\r\nמפני שכריכתו הקדמית נפלה,  ולכן,  למען הסימטריה,  תלש\r\nאינמאן גם את הכריכה האחורית,  והשאיר רק את הגב,\r\nהעשוי עור.  את הספר שמר מגולגל,  קשור בפיסת חוט.\r\nהספר לא דרש קריאה מסודרת מן ההתחלה אל הסוף,\r\nואינמאן פשוט פתח אותו באקראי,  כפי שעשה בכל אחד\r\nמלילותיו בבית-החולים,  עד שנרגע דיו להירדם.  מעלליו\r\nשל ההלך הבודד עדין-הנפש - שכונה מלקט הפרחים בפי\r\nבני שבט הצ'ירוקי,  בזכות תרמילו המלא צמחים וטיפולו\r\nהמסור בחיות הפרא - הצליחו תמיד לפייס אותו.  הפִסקה\r\nשקרא בבוקר ההוא נעשתה חביבה עליו,  וזה היה המשפט\r\nהראשון שנפל עליו מבטו:\r\nהוספתי לעלות עד אשר הגעתי אל פסגתו של רכס\r\nסלעי נישא,  שאז הופיע לנגד עיני בקיע או פתח בין\r\nהרים נשגבים אף יותר,  ובו המשכתי,  עוקב אחר דרך\r\nסלעית משובשת,  שהוליכה אותי לאורך שפתו\r\nהמתפתלת של פלג שוצף גדול,  אשר פנה בסופו של\r\nדבר שמאלה וגעש במורד התהום הסלעית,  מחליק\r\nבדרכו בין חורשות חשוכות ויערות תמירים,  נושא\r\nזרמי פוריות ונועם אל השדות שמתחת.\r\nמראות כאלה שימחו את אינמאן,  וכך גם העמודים\r\nהבאים,  שבהם המשיך בארטראם המתפעם את מסעו אל\r\nעמק קווי המוסתר בין ההרים,  מתאר בנשימה עצורה עולם\r\nשל מדרונות וצוקים,  של רכס אחר רכס הנמוגים והולכים\r\nבמרחבי התכול,  מדקלם בנחת תוך כדי הליכה את שמות כל\r\nהצמחים שצדה עינו,  כמי שמשנן את שמות סממניו של\r\nשיקוי רב-עוצמה.  ואולם,  לאחר זמן-מה גילה אינמאן כי\r\nהתנתק מן הספר,  ולמעשה הוא מקים בעיני רוחו את תבנית\r\nנוף ביתו.  קולד מאונטן,  כל הרכסים והנקיקים וזרמי המים\r\nשלו.  פִיג'ן ריבר,  ליטל איסט פורק,  סורֶל קוֹב,  דיפ גאפ,\r\nפַייר סקאלד רידג' (למקומות שאינמאן נזכר בהם שמות\r\nציוריים - נהר היונים, המסעף המזרחי הקטן,  נקיק סורל,\r\nהשסע העמוק,  רכס מכוות-האש). הוא ידע את שמותיהם\r\nואמר אותם לעצמו כמלות קסמים ולחשים,  שמטרתם\r\nלהרחיק את הדברים המפחידים אותנו ביותר.\r\nכעבור כמה ימים הלך אינמאן מבית-החולים העירה.\r\nצווארו כאב כאילו מיתר אדום נמשך ממנו עד כפות רגליו,\r\nנמתח ורוטט עם כל צעד.  אבל רגליו היו חזקות,  וזה הדאיג\r\nאותו.  ברגע שיהיה כשיר לקרב יישלח שוב ישר\r\nלווירג'יניה.  אף-על-פי-כן,  שמח להיות אדם שעתותיו\r\nבידיו,  ורק הקפיד שלא להיראות נמרץ מדי בנוכחות\r\nהרופאים.\r\nשלחו לו כסף מהבית ושילמו לו בפיגור חלק\r\nמהמשכורת,  וכך צעד לו ברחובות וערך קניות בחנויות\r\nשחזיתותיהן עשויות לבנים אדומות ועץ לבן.  אצל החייט\r\nמצא מקטורן צמר שחור באריגה מהודקת,  שהתאים לו\r\nבדיוק אף-על-פי שנתפר למידתו של איש אחר,  שמת\r\nבמהלך העבודה.  החייט מכר אותו במחיר מציאה,  ואינמאן\r\nלבש אותו מיד ויצא מהחנות.  בחנות כל-בו קנה אברקיים\r\nמבד דֵנים קשיח בצבע כחול כהה,  כותונת צמר בצבע\r\nהשמנת,  שני זוגות גרביים,  אולר-כיס,  סכין בנרתיק,  סיר\r\nקטן וספל,  ואת כל מלאי הכדורים והפחיות העגולות של\r\nפיקות לאקדח שלו.  כל אלה נעטפו יחד בנייר אריזה חום,\r\nוהוא נשא את הצרור כשאצבעו תחובה מתחת חוט המשיכה\r\nהמוצלב.  אצל הכובען קנה מגבעת רכה רחבת תיתורת\r\nמעוטרת בסרט אפור; ואז,  כשחזר לרחוב,  הסיר את כובעו\r\nהישן והשמנוני והעיף אותו אל בין ערוגות השעועית של\r\nאחת הגינות.  ייתכן שיימצא לו שימוש במלתחתו של\r\nדחליל.  הוא חבש את הכובע החדש ופנה אל הסנדלר,  שם\r\nמצא זוג מגפיים טובים וחזקים,  שהתאימו יפה למידותיו.\r\nאת הישנים השאיר שם על הרצפה,  מעוקמים,  בלויים\r\nונפולים.  בחנות של מכשירי כתיבה קנה עט בעל ציפורן\r\nמוזהבת ובקבוק דיו וכמה גיליונות של נייר מכתבים.  עד\r\nשסיים את הקניות בזבז ערימה של שטרות חסרי ערך\r\nכמעט,  גדולה כל-כך שהיה אפשר להבעיר בה מדורת\r\nענפים ירוקים.\r\nעייף מהמסע,  נכנס לפונדק ליד בניין בית-המחוקקים,\r\nהמוכתר בכיפה,  וישב אל שולחן בצל עץ.  הוא שתה כוס\r\nמשקה שבעל המסבאה הציגו כקפה שהוברח למרות הסגר,\r\nאך לפי המשקע שלו נראה שמדובר בעיקר בעולש וקמח\r\nתירס שרוף,  שרק אבק פולי קפה אמיתיים התערבב בו.\r\nשולי המתכת של השולחן החלידו ונהפכו לקליפה כתומה\r\nמתפוררת,  ואינמאן נזהר שלא לשפשף בהם את שרוולי\r\nמקטורנו החדש כשהחזיר את ספל הקפה שלו לצלוחית.\r\nישיבתו היתה רשמית משהו,  גבו זקוף,  ידיו הקמוצות\r\nלאגרופים מונחות על ירכיו.  מי שהיה משקיף ממרכז\r\nהכביש אל השולחנות שבצל האלון,  ורואה אותו במקטורנו\r\nהשחור,  עם התחבושות הלבנות המלופפות לו סביב צווארו\r\nכעניבה הדוקה,  היה סבור שהוא נראה זועף ומכווץ.  היה\r\nאפשר לטעות ולחשוב שהוא יושב קפוא לתצלום דָגֵרוֹטִיפּ\r\nממושך,  לקוח המום שאיבד את תחושת המקום והזמן בשעה\r\nשהשעון מתקתק לו והלוח סופג לאטו את דמותו ומקבע\r\nלנצח פיסה מנפשו.\r\nאינמאן חשב על העיוור.  בבוקר קנה ממנו גיליון של\r\nהסטנדרד,  כפי שנהג באחרונה בכל בוקר.  עכשיו,  לאחר\r\nתוכל לשנוא על משהו שהוא ככה סתם? מה יהיה המחיר\r\nשתשלם על כך שאין לך אויב? את מי תכה כגמולו,  אם לא\r\nאת עצמך?\r\nאינמאן שתה את כל הקפה שלו,  עד שנותר רק המשקע,\r\nופנה אל העיתון,  בתקווה שמשהו בו ירתק אותו ויסיח את\r\nדעתו.  הוא ניסה לקרוא מאמר על המצב הקשה בחוצות\r\nפיטרסבורג,  אבל לא הצליח להתרכז.  וממילא,  ידע כמעט\r\nכל דבר שאפשר לומר בעניין זה.  כשהגיע לעמוד השלישי\r\nמצא הודעה מטעם השלטון המקומי לעריקים ולמשתמטים\r\nולמשפחותיהם.  הם יאותרו ויילכדו.  שמותיהם יפורסמו,\r\nומשמר העורף יהיה בכוננות בכל מחוז,  יסייר השכם\r\nוהערב. אחר-כך קרא אינמאן כתבה שנדחקה לתחתית\r\nהעמוד המרכזי של העיתון.  נאמר שם,  שתומס וחיילי\r\nהצ'ירוקי שלו מנהלים קרבות רבים נגד הפדרלים באזור\r\nהספר ההררי במערב המדינה.  הם הואשמו באיסוף קרקפות\r\nהאויבים.  העיתון הביע דעתו,  שגם אם התנהגותם\r\nברברית,  היא עשויה לשמש כאזהרה תקיפה על מחירה\r\nהגבוה של הפלישה.\r\nאינמאו הניח את העיתון וחשב על נערים משבט צ'ירוקי\r\nהמקרקפים פדרלים.  היה בזה משהו מבדח,  פועלי החרושת\r\nהחיוורים האלה יורדים דרומה לגזול אדמות,  כל-כך\r\nבטוחים בעצמם,  ומאבדים בסופו של דבר את פדחתם\r\nאי-שם ביערות.  אינמאן הכיר בני צ'ירוקי רבים שעל-פי\r\nגילם היו יכולים להילחם בפיקודו של תומס,  והוא תהה אם\r\nסווימר נמנה עמם.  הוא פגש את סווימר בקיץ שמלאו\r\nלשניהם שש-עשרה.  על אינמאן הוטלה אז המשימה\r\nהנעימה ללוות כמה עגלות שיצאו לרעות בדשא אחרון של\r\nקיץ בקרחות היער הגבוהות של באלסם מאונטן.  הוא לקח\r\nסוס משא עמוס כלי בישול,  קותל חזיר,  קמח,  ציוד דיג,\r\nרובה,  כסתות ויריעת קנבוס מרובעת,  מצופה שעווה,\r\nלאוהל.  הוא חשב שיהיה בודד שם,  שיהיה עליו להסתדר\r\nבכוחות עצמו.  אבל כשבא לקרחת היער גילה שמתנהלת\r\nשם מסיבה של ממש.  כתריסר גברים מקַטַלוץ' חנו על\r\nפסגת הרכס זה שבוע ויותר,  התבטלו באוויר הפסגות\r\nהקריר ונהנו מתחושת החירות שמקנה המרחק ממנעמי\r\nהבית והמשפחה.  נאה היה המקום על קרחת היער.  נופים\r\nפתוחים השתרעו ממזרח וממערב,  היה להם מרעה טוב\r\nלבקר וטרוטות בנחלים הסמוכים.  אינמאן הצטרף אליהם,\r\nוכמה ימים בישלו ארוחות ענקיות של לחם תירס מטוגן\r\nודגים ונזיד חיות-בר,  על מדורה גדולה שהתנשאה עד גובה\r\nהברכיים,  ובערה יומם ולילה.  את האוכל שטפו בכל משקה\r\nאפשרי,  יי\"ש תפוחים,  יי\"ש תירס ותמד סמיך,  וכך היו\r\nרבים בקבוצה מוטלים שיכורים מבוקר ועד בוקר.\r\nכעבור זמן-מה עלתה מעבר לרכס חבורת בני צ'ירוקי\r\nמקוב קריק,  עם עדר צנום של פרות ברודות מגזע לא\r\nמוגדר.  האינדיאנים הקימו את המחנה שלהם בקרבת מקום,\r\nגדעו אורנים גבוהים ובנו מהם שערים וסימנו גבולות\r\nלמשחק הכדור האכזרי שלהם.  סווימר,  בחור משונה בעל\r\nידיים גדולות וחיתוך עיניים רחב,  ניגש אל חבורת קטלוץ'\r\nוהזמין אותה למשחק,  אגב רמז אפל על כך שלפעמים\r\nאנשים מתים במהלכו.  אינמאן והאחרים נענו לאתגר.  הם\r\nכרתו זלזלים ירוקים וביקעו אותם כדי להכין להם מחבטים,\r\nורצועות עור ושרוכי מגפיים שימשו אותם כמיתרים.\r\nשתי הקבוצות חנו זו לצד זו במשך שבועיים,  והגברים\r\nהצעירים שיחקו בכדור רוב היום,  מהמרים על התוצאות\r\nבסכומים גבוהים.  התחרות התנהלה ללא משך זמן מוגדר\r\nובחוקים מעטים,  וכך התרוצצו המשתתפים,  מתנגחים זה\r\nבזה,  מכים במחבטים כבאלות,  עד שאחת הקבוצות צברה\r\nאת מספר הנקודות המוסכם,  על-פי מספר הפעמים\r\nשהצליחה להדוף את הכדור אל קורות השער.  רוב היום\r\nשיחקו,  ואז בילו את מחצית הלילה ליד המדורה,  שותים,\r\nמספרים מעשיות ואוכלים ערימות עצומות של טרוטות\r\nמנוקדות קטנות,  מטוגנות ופריכות,  על אדרותיהן.\r\nשם,  במישורי הרמה,  היה מזג-האוויר בהיר רוב הזמן.\r\nהאובך הרגיל נעלם והנוף נפרש עוד ועוד על פני שורות\r\nהרים כחולים,  כל אחת מהן בהירה מקודמתה,  והאחרונות\r\nנבלעות בשמים.  נדמה היה שהעולם כולו עשוי עמקים\r\nורכסים בלבד.  באחת ההפוגות במשחק,  השקיף סווימר על\r\nהקרקע הגלית ואמר,  שלדעתו קולד מאונטן הוא ההר\r\nהחשוב בעולם.  אינמאן שאל מניין לו הביטחון שכך הדבר,\r\nוסווימר החווה בידו אל האופק,  שם עמד קולד מאונטן,\r\nושאל,  \"אתה רואה אחד יותר גדול?\"\r\nהבקרים בקרחת היער היו בהירים ורעננים,  הערפל\r\nכיסה את פני העמקים,  והפסגות הזדקרו מתוכו מנותקות,\r\nכמו איים כחולים תלולים,  פזורים על פני ים חיוור.  מדי\r\nבוקר התעורר אינמאן,  עדיין שתוי במקצת,  וצעד אל\r\nהמפרץ הקטן שבמורד ההר,  שם דג יחד עם סווימר במשך\r\nשעה או שעתיים עד שחזרו ופתחו במשחק.  הם ישבו ליד\r\nהפלג הגועש,  עם כל מיני פיתיונות על קרסי החכות שלהם.\r\nדיבורו של סווימר זרם רצוף וחרישי ונבלע בקול המים.\r\nהוא סיפר מעשיות על חיות ואיך היו למה שהן.  אופוסום\r\nחשוף-הזנב,  סנאי שעיר-הזנב.  צבי בעל קרניים.  פנתר\r\nבעל ניבים וציפורניים.  נחש אוקטנה מתפתל בעל ניבים.\r\nסיפורים אלה הסבירו כיצד זה נברא העולם,  ולאן פניו.\r\nסווימר גם סיפר על לחשים שהוא לומד,  שבכוחם למלא\r\nמשאלות.  הוא סיפר על דרכים להמיט אסון,  להביא מחלה\r\nומוות,  איך לגמול רעה באמצעות האש,  איך להגן על הלך\r\nבודד העושה דרכו בלילה,  איך לגרום שהדרך תיראה\r\nקצרה.  אחדים מהלחשים היו קשורים בנשמה.  סווימר ידע\r\nכמה דרכים להמית נפשו של אויב,  ודרכים רבות להגן על\r\nנפשך שלך.  בלחשיו הצטיירה הנשמה כישות שברירית\r\nהעלולה למות בקרבך בכל עת,  נתונה תמיד במצור,  זקוקה\r\nלכוח.  אינמאן מצא שזו השקפה עגומה ביותר,  כי הדרשות\r\nוהמזמורים הורו לו משחר ילדותו להחזיק באמת שלפיה\r\nנשמת האדם חיה לעד.\r\nאינמאן ישב והקשיב לסיפורים וללחשים, והביט ביובל\r\nשנקווה במקום שהזרם נתקל בחוט החכה שלו.  קולו של\r\nסווימר היה כמפל צלילים,  מרגיע כרחש הפלג.  כאשר\r\nהתמלא השק טרוטות קטנות,  הפסיקו לדוג וחזרו למחנה,\r\nואחר-כך בילו את כל היום כשהם חובטים זה בזה במקלות,\r\nהודפים ודוחפים ומחליפים מהלומות.\r\nלאחר ימים רבים בא הגשם,  ובעתו,  כי שני הצדדים היו\r\nתשושים,  הלומי יין ופצועים.  היו שם אצבעות ואפים\r\nשבורים,  ושסעי בשר מכל המינים.  כולם היו מנומרים\r\nמקרסול ועד אגן בחבורות הכחולות והירוקות שהותירו\r\nהמחבטים.  בני חבורת קטלוץ' הפסידו לאינדיאנים כל פריט\r\nשיכלו להסתדר בלעדיו,  וגם כמה פריטים חיוניים -\r\nמחבתות ואסכלות,  שקי קמח,  חכות,  רובים ואקדחים.\r\nאינמאן עצמו הפסיד פרה שלמה,  ולא היה לו מושג איך\r\nיסביר זאת לאביו.  הוא הימר עליה נתח אחר נתח,  נקודה\r\nאחר נקודה.  בלהט המשחק אמר,  \"על הנקודה הבאה אני\r\nמהמר באחורי העֶגלה הזאת.\" או,  \"כל צלע בצדה השמאלי\r\nשל פרת ההימורים שלי,  שאנחנו מנצחים.\" כאשר נפרדו\r\nשני המחנות עדיין הלכה העגלה של אינמאן על רגליה,\r\nאבל לכמה בני צ'ירוקי היתה חזקה על חלקיה השונים.\r\nואולם,  כפיצוי ומזכרת,  נתן סווימר לאינמאן מחבט מעץ\r\nקַרְיָה, שמיתריו עשויים שפמי עטלפים שזורים בעור\r\nסנאים.  סווימר טען שהמחבט יעניק לבעליו את מהירותו\r\nשל העטלף ואת יכולת ההטעיה שלו.  הוא היה מעוטר\r\nבנוצות סנונית,  נץ ואנפה,  ולפי הסברו של סווימר,  אופיים\r\nשל עופות אלה יעבור גם הוא אל אינמאן - חן הסחרור,\r\nדאייה ועיטה,  נחישות אכזרית.  רק חלק מזה התגשם,  אבל\r\nאינמאן קיווה שסווימר לא יצא להילחם נגד הפדרלים,  אלא\r\nחי בצריף של קליפת עץ,  על שפת נחל גועש.\r\nמתוך המסבאה נשמעו צלילי כיוון של כינור,  פריטה\r\nומשיכות קשת מהוססות,  ונגינה אטית ומגששת של \"אורה\r\nלי\",  שחריקות ויללות לא מתוכננות קטעו אותה מדי כמה\r\nצלילים.  אבל הנגינה הכושלת לא פגמה בלחן המוכר\r\nוהיפהפה,  שנשמע לאינמאן צעיר עד כאב,  כאילו תבנית\r\nהצלילים אינה מותירה שום פתח למחשבה על עתיד קודר\r\nוסבוך ומצומצם.\r\nאינמאן הרים אל פיו את ספל הקפה וגילה שהוא קר וריק\r\nכמעט,  והשיב אותו למקומו.  הוא התבונן אל תוכו והביט\r\nבאבקה הכהה השוקעת במעט הנוזל שנותר.  הכתמים\r\nהשחורים הסתחררו,  מצאו להם תבנית ונחו במקומם.  לרגע\r\nחשב על מגידי עתידות,  המנחשים את העתיד על-פי משקע\r\nהקפה,  עלי התה,  קרביו של חזיר וצורת העננים.  כאילו יש\r\nבְתבנית משהו שראוי לדעת.  הוא ניער את הספל כדי\r\nלהתיר את הכישוף והביט ברחוב.  בית-המחוקקים התנשא\r\nמעבר לשדרת עצים צעירים כמו ערימה מרשימה של גושי\r\nאבן,  מוכתרת בכיפה.  הבניין היה כהה אך במעט מהעננים\r\nהגבוהים,  שהשמש נשקפה מהם כדיסקית אפורה,  הנוטה\r\nלשקוע במערב.  באור האביך נדמה היה שבית-המחוקקים\r\nמתנשא לגובה בלתי-אפשרי,  גופו גדול כמגדל מימי-\r\nהביניים בחלום על מצור.  בחלונות המשרדים הפתוחים\r\nהתנופפו הווילונות והתבדרו ברוח.  חוג כהה של נשרים\r\nהסתחרר בשמים הדלוחים שמעל הכיפה,  נוצות הצוואר\r\nהארוכות שלהם ניכרות אך בקושי בקצות כנפיהם הקהות.\r\nאינמאן ראה את הציפורים ממריאות ועולות בהדרגה,  בלי\r\nלנופף בכנפיהן ולו פעם אחת,  נישאות על עמוד אוויר\r\nמתרומם,  חגות גבוה יותר ויותר עד שנהפכו לכתמי שחור\r\nזעירים בשמים.\r\nאינמאן הרהר בדמיון שבין מעופו המסתחרר של הנשר\r\nלבין משקע הקפה המבקש לו תבנית בספלו.  כל אחד יכול\r\nלהתנבא על-פי האופן האקראי שבו דברים קורסים זה אל\r\nזה.  לא קשה לראות את הנולד אם אדם מאמץ את העיקרון,\r\nשאין מנוס מכך שהעתיד יהיה גרוע מהעבר,  והזמן הוא\r\nמשעול המוביל אך ורק אל מקום של סכנה אפלה ומתמדת.\r\nאינמאן היה סבור,  שאם אירוע כמו פרדריקסבורג מעיד על\r\nמצבנו הנוכחי,  כי אז בקצב בו אנו מתקדמים,  בעוד שנים\r\nרבות נאכל זה את זה חיים.\r\nואף זאת,  אינמאן שיער כי היתה אמת בלחשיו של\r\nסווימר,  ואכן אפשר שנשמתו של אדם תיעקר ותחדל,\r\nואף-על-פי-כן ימשיך גופו לחיות.  הגוף והנפש יכולים\r\nלספוג מהלומות מוות בנפרד.  הוא עצמו היה דוגמה לכך,\r\nואולי לא דוגמה נדירה,  שהרי נדמה כי נשמתו שלו נשרפה\r\nעד עפר,  פחות או יותר,  ובכל זאת הילך עדיין.  אלא שחש\r\nריק כמו ליבתו של עץ לִיְקוִידָאמְבֶר שחור גדול.  ניסיונו\r\nבעת האחרונה הוליד בלבו חשש,  שעצם קיומם של הרובה\r\nהנטען-מחדש מדגם הנרי,  ושל מרגמות האֶפּרוּבֶט,  הופך\r\nמיד כל דיון בנשמתו של האדם למיושן,  וזה עורר בו\r\nהרגשה משונה.  הוא חשש שרוחו שלו נופצה לרסיסים,  עד\r\nשנעשה ערירי ומנוכר לכל מי שסביבו,  כמו אנפה זקנה\r\nועצובה העומדת על משמרתה חסרת התוחלת באדמת הבוץ\r\nשל אגם ללא צפרדעים.  נדמה היה שזו עסקה גרועה -\r\nלגלות כי הדרך היחידה שלא לחשוש מהמוות היא לנהוג\r\nכמשותק,  כמנותק,  כאילו אתה כבר מת וכמעט לא נותר\r\nממך דבר,  מלבד מבנה עצמות.\r\nאינמאן ישב שקוע במחשבות,  מתגעגע אל מי שהיה\r\nפעם,  ולפתע פרץ אל זיכרונו,  קוסם ודוחק,  אחד הסיפורים\r\nשסיפר סווימר ליד הפלג.  סווימר טען,  כי מעל לכיפת\r\nהשמים הכחולה יש יער,  שם שוכן גזע שמימי,  בני-אדם\r\nאינם יכולים ללכת לחיות שם,  אבל הנשמה המתה תוכל\r\nלהיוולד מחדש בארץ הרמה ההיא.  סווימר תיאר את המקום\r\nכאזור מרוחק שאין אליו גישה,  אבל הוא אמר שהפסגות\r\nהכהות של ההרים הגבוהים ביותר מתנשאות עד שיפוליו.\r\nאותות ופלאות,  גדולים כקטנים,  עושים לעתים את דרכם\r\nמהעולם ההוא אל עולמנו.  החיות,  אמר סווימר,  הם שליחיו\r\nהחשובים ביותר.  אינמאן העיר לסווימר שהוא טיפס עד\r\nמרומי קולד מאונטן,  וגם למאונט פסגה (מאונט פסגה\r\n–\r\nהשם העברי במקור) ומאונט סטרלינג. אין הרים גבוהים\r\nהרבה יותר מאלה,  ואינמאן לא ראה שם, מן הפסגות,\r\nשום ממלכה עליונה.\r\n\"זה לא רק עניין של טיפוס,\" אמר אז סווימר.  ואף-\r\nעל-פי שאינמאן לא הצליח לזכור האם סווימר אמר לו מה\r\nעוד כרוך בהמראה אל מחוז המרפא ההוא,  בכל זאת\r\nהתנוסס קולד מאונטן בעיני רוחו כמקום שבו עשויים\r\nלהתקבץ כל כוחותיו הפזורים.  אינמאן לא ראה עצמו כמי\r\nשנוטה להאמין באמונות תפלות,  אבל הוא האמין בהחלט\r\nבקיומו של עולם נסתר מעינינו.  הוא לא חשב עוד את\r\nהעולם הזה לגן-עדן,  וגם חדל לחשוב שאנו זוכים להגיע\r\nלשם עם מותנו.  תורות אלו עלו באש.  אבל הוא לא היה\r\nמסוגל לקבל עליו עולם המורכב כולו מאותם הדברים\r\nשיכול לראות,  מה גם שאלה היו נתעבים כל-כך לעתים כה\r\nקרובות.  וכך נאחז במחשבה על עולם אחר,  מקום טוב\r\nיותר,  ואף הגיע למסקנה שאין כל סיבה שלא יאמין,  כי\r\nהמקום הזה יימצא בקולד מאונטן.\r\nאינמאן פשט את מקטורנו החדש ופרש אותו על מסעד\r\nהכיסא שלו.  הוא ניגש למלאכת הכתיבה של מכתב.  המכתב\r\nהיה ארוך,  ובמשך שעות אחר-הצהריים שתה עוד כמה\r\nכוסות קפה והשחיר בדיו כמה דפים,  פנים ואחור.  הוא מצא\r\nעצמו מספר דברים שלא רצה לספר על המלחמה.  ברגע\r\nמסוים כתב...\r\nסוף עמוד 28",
    "Author": "צ'רלס פרייזר",
    "Language": "אנגלית",
    "Translator": "ליה נירגד"
}