{
    "Article-name": "ההרפתקאות המדהימות של קוואליר וקליי",
    "Article-text": "\r\nTHE AMAZING ADVENTURES OF KAVALIER & CLAY\r\nMichael Chabon\r\nההרפתקאות המדהימות של קוואליר וקליי\r\nזכה בפרס פוליצר\r\nלספרות יפה לשנת 2000.\r\n\"עומק מחשבתו של שייבון, לשונו החדה, כושר ההמצאה שלו\r\nושאפתנותו יוצרים רומן שהוא הישג ראשון במעלה.\"\r\n(ניו יורק טיימס בוק ריוויו)\r\n\"מר שייבון יצר רומן גדול, בשל, רב דמיון ומרגש.\"\r\n(ניו יורק טיימס)\r\n--\r\nחלק ראשון\r\nאמן ההימלטות\r\n1\r\nלימים,  כשהיה פורש את משנתו לפני מראיין או\r\nקהל מעריצים מזדקן בוועידה של ספרי קומיקס,  אהב סם\r\nקְלֵיי להכריז,  בהתייחס ליצירה החשובה ביותר שלו ושל ג'ו\r\nקָוָאליר,  כי בימים ההם,  בנערותו,  חתום ועקוד בכלי האטום\r\nהידוע בכינויו ברוקלין,  ניו יורק,  רדפו אותו חלומות על הָרי\r\nהוּדיני. \"בשבילי,  קלארק קֶנט (שמו של סופרמן בחיי\r\nהיומיום) בתא טלפון והוריני בתיבת\r\nאריזה היו היינו הך,\" היה מרצה בידענות בווֹנדר-קוֹן או\r\nבאַנגוּלם (וונדר-קון: ועידה המוקדשת לקומיקס. אנגולם היא\r\nעיר בצרפת, שאחת לשנה מתקיים בה פסטיבל קומיקס),\r\nאו לפני העורך של ה\"קומיקס גֶ'רנל\".  \"כשיצאת,\r\nהיית אדם שונה משנכנסת.  מופע הקסמים הראשון של\r\nהודיני,  אתה יודע,  בתחילת דרכו,  נקרא 'מטמורפוזה'.  זו אף\r\nפעם לא היתה רק שאלה של בריחה.  זו היתה גם שאלה של\r\nטרנספורמציה.\" האמת היא,  שכילד התעניין סמי רק\r\nהתעניינות שטחית,  במקרה הטוב,  בהרי הודיני ובמעלליו\r\nהאגדיים; הגיבורים האמִתיים שלו היו ניקוֹלא טֶלסה (מהנדס\r\nחשמל וממציא אמריקני ממוצע סרבי, 1943-1856), לואי\r\nפסטֶר וג'ק לונדון.  עם זאת היה בדיווח שלו על התפקיד\r\nהדמיוני שמילא בלידתו של אמןן ההימלטות,  כמו בכל\r\nהבדיות היותר-מוצלחות שלו,  צליל של אמת.  חלומותיו אכן\r\nהיו הודיניים: הם היו חלומותיו של גולם שמתחבט בתוך\r\nפקעת אטומה,  אחוז רעב מטורף לאוויר ולאור.\r\nהודיני היה גיבורם של גברים קטני קומה,  נערים עירונים,\r\nויהודים; סמיואל לוּאי קְלֵיימן היה גם זה,  גם זה וגם זה.\r\nכשהחלו ההרפתקאות הוא היה בן שבע-עשרה,  בעל פה\r\nגדול,  אולי קל רגליים פחות משחשב,  וכמו אופטימיסטים\r\nרבים,  קצת נוטה להתלהב.  הוא לא היה,  לפי שום קנה מידה\r\nמקובל,  יפה תואר.  פניו נראו כמו משולש הפוך עם מצח\r\nרחב,  סנטר מחודד,  שפתיים משורבבות ואף קהה ונרגן.  הוא\r\nהיה כפוף,  ובגדיו היו תמיד תלויים עליו ברישול; הוא גם\r\nנראה כמי שזה עתה נשדדו ממנו דמי ארוחת הצהריים שלו.\r\nכל בוקר היה יוצא מביתו בלחי תמה ומגולחת למשעי,  אבל\r\nעד הצהריים לא נותר מהגילוח אלא זיכרון,  ועל לסתו היה\r\nמתיישב מין פלג-צל נוודי,  שהיה קלוש מכדי לשוות לו\r\nמראה קשוח. סם ראה בעצמו נער מכוער,  אבל היה זה מפני\r\nשמעולם לא ראה את פניו בעת מנוחה.  הוא עבד כמחלק\r\nב\"איגל\" במהלך שנת 1931 כדי לרכוש לו מערכת משקולות,\r\nשנהג להרים בכל בוקר בשמונה השנים הבאות,  עד\r\nשזרועותיו,  חזהו וכתפיו היו חזקים ומשורגים; שיתוק-ילדים\r\nהותיר אותו עם רגליים של נער עדין.  גובהו,  בגרביים,  היה\r\nמטר שישים וחמישה.  כמו כל חבריו,  הוא ראה בכינוי\r\nחכמולוג מחמאה.  היתה לו הבנה לקויה אך נלהבת של\r\nמנגנוני הפעולה של טלוויזיה,  אנרגיה אטומית\r\nואנטיגרביטציה,  והוא טיפח בלהט שאיפה - אחת מני אלף\r\n- לסיים את חייו על חופיו החמימים,  שטופי השמש,  של\r\nאוקיינוס-הקוטב הגדול של נוגה. כזולל ספרים חסר הבחנה\r\nעם נטייה לשיפור עצמי,  קרא להנאתו את סטיבנסון,  לונרון\r\nוּוֶלס,  ומתוך רגש חובה את וּולף,  דרֵייזֶר ודוֹס פּאסוֹס,  היה\r\nמעריץ מושבע של ס' ג' פרלמן (הומוריסטן אמריקאני\r\nפופולרי, 1979-1904), וכמו תמיד,  תחת מסווה\r\nשל דיאטת שיפור עצמי הסתתר תיאבון אכול אשם.  תשוקתו\r\nהסמויה - או לפחות אחת מהן - היתה נתונה לאותן\r\nאוניות-הסוחר-בגרוש,  הטעונות משא של דם ופלאות:\r\nחוברות הזבל.  הוא איתר וקרא כל גיליון דו-שבועי של\r\n\"הצל\" החל מ- 1933,  והיה קרוב למדי להשלמת סדרות\r\nשלמות של \"הנוקם\" ושל \"דוֹק סָבֶג\".\r\nעלילותיהם של קוואליר וקליי,  והסיפור האמתי של לידת\r\nהאֶסקפּיסט,  אמן ההימלטות,  מתחיל גם ב- 1939,  בשלהי\r\nאוקטובר,  בלילה שאמו של סמי פרצה לחדרו,  הנחיתה את\r\nהטבעת ואת פרקי הברזל של ידה השמאלית על צד\r\nגולגולתו,  והורתה לו לזוז ולפנות מקום במיטה לדודנו\r\nמפראג.  סמי התיישב,  לבו הולם בתוך צירי הלסת שלו.\r\nלאורה החיוור של נורת הפלואורסצנט שמעל לכיור המטבח\r\nיתגלה לו צעיר דק גזרה בן גילו בערך,  שעוּן כמו סימן\r\nשאלה על משקוף הדלת,  חבילת עיתונים סתורה תחובה תחת\r\nזרועו האחת,  וזרועו האחרת מכסה על פניו כמו מחמת\r\nהבושה.  זה,  אמרה גברת קליימן,  נותנת לסמי דחיפה מסייעת\r\nבכיוון הקיר,  זה יוֹזֶף קוואליר,  הבן של אחיה אמיל,  שהגיע\r\nהלילה מניו יורק באוטובוס גְרֵיהָאוּנד,  מסן פרנציסקו\r\nהרחוקה.\r\n\"מה יש לו?\" אמר סמי.  הוא זז עד שכתפיו נגעו בטיח\r\nהקר,  כשהוא דואג לקחת אתו את שני הכרים.  \"הוא חולה?\"\r\n\"מה אתה חושב?\" אמרה אמו,  טופחת על שטח הסדין\r\nהמפונה,  כביכול כדי לפזר כל חלקיק בלתי נעים של סמי\r\nשהיה עשוי להישאר אחריו.  היא חזרה זה עתה מהלילה\r\nהאחרון של תורנות לילה בת שבועיים ב\"בֶּלוויוּ\",  שם עבדה\r\nכאחות פסיכיאטרית.  אוויר בית-החולים המעופש דבק בה,\r\nאבל מפתח הצוואר של מדֶיה עדיין הדיף בדל-ריח של מי\r\nהאזוביון שרחצה בהם את גופה הזעיר.  הניחוח הטבעי של\r\nגופה היה תבליני,  עז ונרגז,  כמו ריחם של שבבי עיפרון\r\nחדש.  \"הוא בקושי עומד על הרגליים.\"\r\nסמי הציץ מאחורי אמו בניסיון להיטיב לראות את יוזף\r\nקוואליר המסכן בחליפת הטוויד הרחבה מדי שלו.  הוא ידע\r\nבמעורפל שיש לו דודנים צ'כים. אבל אמו לא אמרה מילה\r\nעל ביקורו הצפוי של אחד מהם, קל וחומר על כך שהוא\r\nעתיד לחלוק עמו את מיטתו.  והוא לא ממש הבין איך סן\r\nפרנציסקו משתלבת בסיפור.\r\n\"זהו זה,\" אמרה אמו,  שבה ומזדקפת,  מרוצה כנראה מכך\r\nשדחקה את סמי אל שנים-עשר הסנטימטרים האחרונים\r\nשבפאתי-מזרח של המזרן.  היא פנתה אל יוזף קוואליר.  \"בוא\r\nהנה.  אני רוצה להגיד לך משהו.\" היא תפסה באוזניו כאוחזת\r\nכד בידיותיו,  ומעכה בשפתיה את שתי לחייו לפי התור.\r\n\"עשית את זה.  בסדר? אתה כאן.\"\r\n\"בסדר,\" אמר אחיינה.  הוא לא נשמע משוכנע.\r\nהיא הושיטה לו מטלית רחצה ויצאה מהחדר.  מיד חזר סמי\r\nוכבש כמה סנטימטרים יקרים של מזרן בעוד דודנו עומד לו\r\nומשפשף את לחייו המחוצות.  כעבור רגע כיבתה גברת\r\nקליימן את האור במטבח,  והם נותרו בחשכה.  סמי שמע את\r\nדודנו נושם נשימה עמוקה ונושף לאט.  חבילת העיתונים\r\nאווששה ואחר-כך צנחה ארצה בחבטה כבדה,  מובסת.\r\nכפתורי המקטורן שלו נקשו על גב כיסא; מכנסיו רשרשו\r\nכשפסע מתוכם; הוא הניח לנעל אחת ליפול,  ואחר-כך\r\nלאחרת; שעון היד שלו דנדן כשנגע בכוס המים שעל\r\nהארונית.  ואז נכנסו הוא ומשב רוח צונן אל מתחת לשמיכות,\r\nנושאים אתם ניחוח סיגריה,  בית-שחי,  צמר לח, ומשהו מתוק\r\nואולי נוסטלגי-משהו, שסמי זיהה מיד כריח הנודף מהבל פיו\r\nשל דודנו, ריח השזיפים המיובשים משיירי \"מטיל-הזהב\",\r\nקציץ הבשר שהיה הספציאליטֶה של אמו (שזיפים היו רק\r\nמרכיב אחד קטן מכל מה שעשה אותו מיוחד כל-כך) שסמי\r\nראה איך היא אורזת אותו כמו חבילה בנייר שעווה ומניחה\r\nעל צלחת בפריז'ידר.  היא ידעה,  אם כן,  שהאחיין עומד\r\nלהגיע הלילה,  ואפילו ציפתה לו לארוחת ערב,  ולא אמרה\r\nלסמי מילה.\r\nיוזף קוואליר התרווח על המזרן, כחכח בגרונו פעם אחת,\r\nהניח את ידיו תחת ראשו,  ואז, כאילו נשלף מהתקע, הפסיק\r\nלזוז.  הוא לא זע ולא זע ולא הניד אפילו בוהן. הבּיג בֶּן על\r\nהארונית תקתק בקול, נשימתו של יוזף התעבתה והואטה.\r\nסמי בדיוק התחיל לשאול את עצמו אם ייתכן שמישהו יירדם\r\nכך בפשטות,  ואז דודנו דיבר.\r\n\"ברגע שאשיג קצת כסף,  אני אמצא לי מקום לגור ואעזוב\r\nאת המיטה,\" אמר.  היה לו מבטא גרמני עמום,  עם קפל\r\nסקוטי תמוה.\r\n\"זה יהיה יופי,\" אמר סמי.  \"האנגלית שלך טובה.\"\r\n\"תודה.\"\r\n\"איפה למדת?\"\r\n\"אני מעדיף לא לומר.\"\r\n\"זה סוד?\"\r\n\"זה עניין אישי.\"\r\n\"אתה יכול לספר לי מה עשית בקליפורניה?\" שאל סמי.\r\n\"או שגם זה מידע חסוי?\"\r\n\"הפלגתי מיפן.\"\r\n\"יפן!\" סמי הוריק מקנאה.  הוא מעולם לא הרחיק על\r\nרגלי-הקשית שלו מעבר לבָּפָלו,  ומעולם לא חצה מקווה מים\r\nמסוכן יותר מהרצועה הירוקה-הארסית ונופחת הגזים,\r\nהחוצצת בין ברוקלין לאי מנהטן.  במיטה צרה,  בחדר שרוחבו\r\nלא עלה הרבה על רוחב המיטה עצמה,  בירכתי דירה בשדרות\r\nאוֹשֶן,  השוכנת בבניין המייצג נאמנה את המעמד הבינוני\r\nהנמוך,  עם נחירות סבתו המרעידות את הקירות כמו חשמלית\r\nעוברת,  חלם סמי את החלומות הבְּרוּקליניים הרגילים על\r\nהימלטות וגלגול ובריחה. בחלומותיו חיבל תחבולות נועזות,\r\nהפך את עצמו לסופר אמריקני דגול,  או לחכם ידוע כמו\r\nקְליפְטוֹן פֶדימן (סופר, מבקר ועורך, 1999-1904),\r\nואולי לרופא גיבור; או ששקד,  באמצעות\r\nאימונים וכוח רצון טהור,  על כישורים רוחניים שיקנו לו\r\nשליטה על לבם ועל מוחותיהם של בני-אדם.  במגרת השולחן\r\nשלו שכבו - זה זמן-מה - אחד-עשר הדפים הראשונים של\r\nרומן אוטוביוגרפי עב כרס שייקרא (בסגנון הפרלמני) \"בראי\r\nעקום\",  או (בסגנון הדרֵייזֶרי) \"התפכחות אמריקנית\" (נושא\r\nשבסך-הכול לא ידע עליו הרבה). בושה לספר כמה שעות\r\nהקדיש לריכוז אילם, אגב קימוט מצח ועצירה הנשימה,\r\nבמטרה לפתח את כוחות השליטה בתודעה והטלפתיה\r\nהאצורים במוחו. והוא קרא ברטט את האיליאדה של הגבורה\r\nהרפואית - \"ציידי החיידקים\" (ספר המתאר את הביוגרפיות\r\nשל מגלי המחלות הגדולים, שזכה לפופולריות רבה\r\nבין הנעורים בשנות השלושים והארבעים)\r\n–\r\nעשר פעמים לפחות.\r\nאבל כמו רוב ילידי ברוקלין ראה סמי בעצמו ריאליסט,\r\nובדרך-כלל התרכזו תוכניות ההימלטות שלו בדרכים להשגת\r\nסכומי כסף דמיוניים.\r\nמגיל שש עסק במכירה מדלת לדלת של זרעים,  חטיפי\r\nשוקולד,  צמחי בית,  נוזלי ניקוי,  משחה לצחצוח מתכות,\r\nמנויים לכתבי-עת,  מסרקים בלתי שבירים ושרוכי נעליים.\r\nבמעבדת זארקוב (המעבדה של ד\"ר זארקוב, דמות של\r\nמדען מסדרת הקומיקס \"פלש גורדון\" שהחלה להופיע\r\nבשנת 1934) שעל שולחן המטבח המציא מהדקי\r\nכפתורים כמעט פונקציונליים,  פותחן בקבוקים זוגי ומגהצים\r\nבלי חום.  בשנים האחרונות התחיל סמי למקד את מאמציו\r\nהמסחריים בתחום האיור המקצועי.  המאיירים\r\nוהקריקטוריסטים הגדולים\r\n–\r\nרוֹקוֶל, לֶיֶנדֶקֶר, רֵיימונד, קאניף\r\n- היו אז בשיאם,  והרושם הכללי היה,  שאדם יכול לא רק\r\nלהתפרנס היטב ליד שולחן השרטוט אלא גם לשנות באופן\r\nמהותי את המרקם ואת הטון של מצב הרוח הלאומי. בארונו\r\nשל סמי נערמו עשרות בלוקים של נייר עיתון גס שהיו\r\nמלאים סוסים,  אינדיאנים,  כוכבי פוטבול,  קופים תבוניים,\r\nמטוסי פוֹקֶר,  נימפות,  טילי ירח,  בוקרים, סאראצינים,\r\nג'ונגלים טרופיים, דובי גריזלי, תרגילי רישום של קפלים\r\nבבגדי נשים, חריצים במגבעות גברים, הבהקים באישוני\r\nעיניים,  עננים בשמי המערב.  תפישת הפרספקטיבה שלו\r\nהיתה רופפת,  היכרותו עם האנטומיה האנושית מפוקפקת,\r\nוהקו על-פי-רוב מרושל - אבל הוא היה גנב רב-יוזמה.  הוא\r\nגזר מתוך עיתונים וספרי קומיקס דפים ורצועות שאהב,\r\nוהדביק אותם כמחברת עבה ובה אלפי תנוחות וסגנונות\r\nמופתיים.  תנ\"ך הגזירים שלו שימש אותו שימוש נרחב\r\nכשרקח סדרה מזויפת של \"טֶרי והפיראטים\" וקרא לה \"ים\r\nסין הדרומי\",  סדרה שהיתה חיקוי נאמן של קאניף הגדול.\r\nהוא שרבט משהו דמוי-רֵיימונד וקרא לו \"פּימְפֶּרנֶל של\r\nהפלנטות\",  ומשהו דמוי צ'סטר גולד בסדרה סהרורית על\r\nאיש בולשת בשם \"דוֹיל האגרופן\",  הוא ניסה להעתיק\r\nמהוֹגַרת ומלִי פאלק, מג'ורג הֶרימן, הרולד גְרֵיי ואֶלזי סיגֶר,\r\nואת דגמי הסדרות שלו החזיק באוגדן קרטון עבה תחת\r\nמיטתו,  מחכה להזדמנות,  לסיכוי הגדול שיופיע.\r\n\"יפן!\" חזר ואמר,  ראשו סחרחר מהניחוח הקאניפי\r\nהאקזוטי האופף את השם.  \"מה עשית שם?\"\r\n\"בעיקר סבלתי מהבעיה של המעיים,\" אמר יוזף קוואליר.\r\n\"ואני עוד סובל ממנה.  בייחוד בלילה.\"\r\nסמי שקל לרגע את המידע הזה,  ואז התרחק עוד קצת אל\r\nהקיר.\r\n\"תגיד לי,  סמיואל,\" אמר יוזף קוואליר.  \"כמה דוגמאות\r\nאני צריך בתיק-העבודות שלי?\"\r\n\"לא סמיואל,  סמי.  לא,  תקרא לי סם.\"\r\n\"סם.\"\r\n\"באיזה תיק-עבודות מדובר?\"\r\n\"בתיק הרישומים שלי.  להראות למעסיק שלך.  לצערי,  אני\r\nנאלץ להשאיר שמה את כל העבודות שלי מפראג,  אבל אני\r\nיכול מהר מאוד לעשות עוד הרבה שיהיו נורא טובות.\"\r\n\"להראות לבוס שלי?\" אמר סמי,  שזיהה בַמבוכה שתקפה\r\nאותו את עקבותיה העקשניות של ידה של אמו.  \"על מה אתה\r\nמדבר?\"\r\n\"אמך חשבה שאתה יכול לעזור לי להשיג עבודה בחברה\r\nאיפה שאתה עובד.  אני אמן,  כמוך.\"\r\n\"אמן.\" שוב קינא סמי בדודנו.  זו היתה הכרזה שהוא עצמו\r\nלא היה מסוגל להוציא מפיו בלי להשפיל את מבט הרמייה\r\nשלו לנעליו.  \"אמי אמרה לך שאני אמן?\"\r\n\"אמן שימושי,  כן.  בחברת אֶמפַּייר הפתעות בע\"מ.\"\r\nלרגע גונן סמי בידו על הלהבה הזעירה שהמחמאה\r\nהעקיפה הציתה בו,  ואז נשף וכיבה אותה:\r\n\"היא מקשקשת בקומקום,\" אמר.\r\n\"סליחה?\"\r\n\"זה שטויות במיץ עגבניות.\"\r\n\"במיץ?...\"\r\n\"אני מחסנאי. לפעמים נותנים לי להכין סקיצה למודעה.\r\nאו כשמוסיפים פריט חדש לקו,  נותנים לי לעשות לו איור.\r\nתמורת זה,  משלמים לי שני דולר פֶּר יחידה.\"\r\n\"אה.\" שוב נשף יוזף קוואליר נשיפה ארוכה.  הוא עדיין\r\nלא הזיז שום שריר.  סמי לא יכול להחליט אם חוסר התנועה\r\nהמוחלט למראית עין הוא תוצאה של מתח בלתי נסבל או\r\nשל שלווה מופלגת.  \"היא כתבה מכתב לאבי,\" ניסה יוזף\r\nשוב.  \"אני זוכר שהיא כתבה שאתה יוצר חידושים והמצאות\r\nנפלאים.\"\r\n\"יש לי חדשות בשבילך.\"\r\n\"היא מקשקשת בקומקום.\"\r\nסמי נאנח,  כביכול כדי לרמוז שלרוע המזל זה אמנם\r\nהמצב,  אנחה חדורת צער,  מביעה אורך רוח - ומזויפת,  אמו\r\nבוודאי כתבה לאחיה בפראג מתוך אמונה שהיא מדווחת\r\nנאמנה,  ומי שקשקש, בקומקום היה דווקא סמי,  שסיפר\r\nבמהלך השנה האחרונה נסים ונפלאות,  לא רק לה אלא לכל\r\nמי שהיה מוכן לשמוע,  על מה שהיה,  לאמתו של דבר,  עבדות\r\nנרצעת ב\"אמפייר הפתעות\".  סמי נבוך לרגע קט,  לא משום\r\nשנתפס ונאלץ להתוודות על מעמדו הנחות בפני דודנו,  אלא\r\nנוכח העדות לפגם בזכוכית המגדלת האמהית הפקוחה תמיד.\r\nאחר-כך תהה אם ייתכן שאמו לא הלכה שולל אחר\r\nהרברבנות שלו אלא להפך,  שהיא הסתמכה על כך שהוא\r\nהגזים הגזמה גסה באשר למידת ההשפעה שלו על שֶלדון\r\nאָנאפּוֹל,  הבעלים של \"אמפייר הפתעות\".  אם יש בדעתו\r\nלהמשיך בהתחזות שהשקיע בה כל-כך הרבה מאמץ וכושר\r\nהמצאה,  לא תהיה לו בררה אלא להופיע מחר בערב כשהוא\r\nאוחז באצבעות המחסנאי הקטנות והמלוכלכות שלו משרה\r\nבשביל יוזף קוואליר.\r\n\"אני אנסה,\" אמר,  ואז חש לראשונה באצבעה המדגדגת\r\nשל האפשרות היורדת לאורך עמוד השדרה שלו.  שוב\r\nהשתררה ביניהם שתיקה ארוכה.  הפעם היה ברור לו שיוזף\r\nעודנו ער,  וכמעט שמע את טפטופו הנימי של הספק הזולג\r\nאל תוכו ומעיק על הנער.  סמי ריחם עליו.  \"אני יכול לשאול\r\nאותך משהו?\" אמר.\r\n\"לשאול מה?\"\r\n\"מה זה,  כל העיתונים האלה?\"\r\n\"אלה עיתוני ניו יורק שלכם. קניתי אותם התחנה\r\nהמרכזית.\"\r\n\"כמה?\"\r\nלראשונה הבחין שיוזף קוואליר זע במקומו.  \"אחד-עשר.\"\r\nסמי מיהר למנות באצבעותיו; באזור המטרופולין מופיעים\r\nשמונה יומונים,  עשרה אם סופרים את ה\"איגְל\" וה\"הום ניוּז\".\r\n\"יש אחד עודף.\"\r\n\"עודף?...\"\r\n\" 'טיימס',  'הֶראלד-טריבּיוּן',\" הוא נגע בשני קצות-אצבע,\r\n\" 'וורלד-טלגרם',  'ג'רנל-אמריקן',  'סאן'.\" הוא עבר ליד\r\nהשנייה. \" 'ניוז',  'פוסט'.  אֶה,  'וול סטריט ג'רנל'.  וה'איגְל'\r\nבברוקלין.  וה'הום ניוז' בברונקס.\" הוא שמט את היד על\r\nהמזרן. \"מי זה האחד-עשר?\"\r\n\" 'וּומן דֵיילי וֶרינג'.\"\r\n\" 'וִימֶנ'ס וֶר דֵיילי'.\"\r\n\"לא ידעתי שהוא עיתון כזה.  למלבושים.\" הוא צחק\r\nלעצמו,  משמיע סדרת חריקות קצרות,  מין כחכוחים לניקוי\r\nהגרון.  \"חיפשתי משהו על פראג.\"\r\n\"מצאת משהו? בטח היה משהו ב'טיימס'.\"\r\n\"משהו.  קצת.  שום דבר על יהודים.\"\r\n\"יהודים,\" אמר סמי והתחיל להבין.  הרי לא על התמרונים\r\nהדיפלומטיים האחרונים בלונדון ובברלין או על הבלטת\r\nהחזה הברוטלית החדשה של אדולף היטלר קיווה יוזף ללמוד\r\nמהעיתונים.  \"אתה יודע אידית? יידיש.  אתה מדבר יידיש?\"\r\n\"לא \"\r\n\"חבל.  יש לנו ארבעה עיתונים יהודיים בניו יורק.  יש\r\nלהניח ששם היית מוצא משהו.\"\r\n\"מה עם עיתונים בגרמנית?\"\r\n\"אני לא יודע,  אבל אני מתאר לי שיש.  מה שבטוח,  זה\r\nשיש לנו פה הרבה גרמנים.  הם עושים תהלוכות והפגנות\r\nבכל העיר.\"\r\n\"אני מבין.\"\r\n\"אתה מודאג בקשר למשפחה שלך?\"\r\nיוזף לא השיב.\r\n\"הם לא הצליחו לצאת?\"\r\n\"לא.  בינתיים לא.\" סמי חש איך יוזף מניד בראשו\r\nלשלילה בתנועה חדה, כאילו רצה לסיים את השיחה.  \"אני\r\nרואה שנגמרו לי הסיגריות,\" המשיך,  בנעימה ניטרלית של\r\nשיחון. \"אולי אתה יכול -\"\r\n\"אה, עישנתי את הסיגריה האחרונה שלי לפני שנכנסתי\r\nלמיטה,\" אמר סמי.  \"הי,  איך ידעת שאני מעשן? אני\r\nמסריח?\"\r\n\"סמי,\" קראה אמו.  \"לישון.\"\r\nסמי רחרח את עצמו.  \"אה.  מעניין אם אֶתְל מריחה את זה.\r\nהיא לא אוהבת את הריח.  כשאני רוצה לעשן,  אני חייב לצאת\r\nדרך החלון,  לשם,  אל מדרגות החירום.\"\r\n\"אסור לעשן במיטה,\" אמר יוזף.  \"הנה עוד סיבה למה אני\r\nצריך לעזוב אותה.\"\r\n\"אתה חושב שאני לא יודע?\" אמר סמי.  \"אני מת לגור\r\nבדירה משלי.\"\r\nהם שכבו להם כמה דקות,  משתוקקים לסיגריה ולכל\r\nהדברים שהתשוקה הזאת,  על התסכול המושלם שלה,  מרכזת\r\nומגלמת בתוכה.\r\n\"מחזיק האפר שלך,\" אמר יוזף לבסוף.  \"מאפרה.\"\r\n\"על מדרגות החירום.  זה עציץ.\"\r\n\"יכול להיות שהוא מלא ב...סְפָּצֶ'ק?.. קיפֶּה?.. הגְדילים?\"\r\n\"אתה מתכוון לבְּדלים?\"\r\n\"בדלים.\"\r\n\"כן,  אני מתאר לי שכן.  אל תגיד לי שהיית מעשן -\"\r\nבלי אזהרה,  במין פריקה קינטית של פעלתנות,  שנראתה\r\nהן כמקבילה והן כתוצר של הבטלה המוחלטת שקדמה לה,\r\nהתגלגל יוזף על בטנו ומן המיטה החוצה.  עיניו של סמי\r\nהסתגלו בינתיים לחשכת חדרו שממילא לא היתה מוחלטת\r\nמעולם.  אִמרה של קרינה אפורה-תכולה מנורת המטבח\r\nעיטרה את שולי הדלת,  והתערבה באלומת אור חיוורת\r\nמברוקלין הלילית, תרכובת של הילות פנסי הרחוב,  אורות\r\nקדמיים של חשמליות ומכוניות, אִשי שלושת מפעלי הפלרה\r\nהפעילים של הרובע, והנהרה שהפציעה ממלכת-אי שמעבר\r\nלנהר,  והתלכסנה פנימה דרך הרווח שבין הווילונות.  בזוהר\r\nהקלוש הזה,  שהיה בשבילו אורם הקבוע, החולני של נדודי\r\nהשינה עצמם,  ראה סמי את דודנו מפשפש בשיטתיות בכיסי\r\nהבגדים שקודם לכן תלה בזהירות רבה כל-כך על גב הכיסא.\r\n\"המנורה?\" לחש יוזף.\r\nסמי הניד בראשו לשלילה.  \"האמא,\" אמר.\r\nיוזף חזר למיטה והתיישב.  \"אז אנחנו צריכים לעבוד\r\nבחושך.\"\r\nהוא החזיק בשמאלו,  בין אצבע לאגודל,  פיסה מקופלת\r\nשל נייר סיגריות.  סמי הבין.  הוא התרומם על זרוע אחת,\r\nובאחרת הפריד לאט בין הווילונות כדי לא להשמיע את צליל\r\nהחריקה המסגיר.  אחר-כך,  בחישוק שיניים,  הרים את אגף\r\nהחלון שליד מיטתו.  לחדר פרצו זמזום צונן של תנועת כלי\r\nרכב ונשימה ממלמלת של ליל אוקטובר קר.  ה\"מאפרה\" של\r\nסמי היתה עציץ חרס מוארך,  מקסיקני משהו,  מלא תערובת\r\nעקרה של עפר ופיח,  ובשלד מאובן למחצה של צינֶרָריה\r\n(הצמח נקרא 'אפרורית' על שום צבע האפר שלו) -\r\nכמה יאה - שלא זכתה להימכר בתקופת צמחי הבית של\r\nסמי,  ולפיכך הקדימה בשלוש שנים בערך את הרגל העישון\r\nשלו,  החדש יחסית.  תריסר בדלים מעוכים של \"אוֹלד גוֹלד\"\r\nהתפתלו סביב בסיס הצמח הנבול,  וסמי ליקט מהם בגועל\r\nמלוא החופן (הם היו לחים) כאילו הוא אוסף לו זוחלי לילה.\r\nאחר-כך הגיש אותם לדודנו,  שמסר לו בתמורה קופסת\r\nגפרורים מפתה,  \"אכול במסעדת פירות הים של ג'ו ברציף\r\nהדייגים\",  שנותר בה רק גפרור אחד.\r\nבמהירות,  אם כי בראוותניות-מה,  ביקע יוזף ביד אחת\r\nשבעה בדלים,  ושפך את גוש החוטים המעוכים לתוך נייר\r\nהסיגריות המקומט.  בתום עבודה בת חצי דקה הוא גמר\r\nלייצר סיגריה.\r\n\"בוא,\" אמר,  וזחל לרוחב המיטה אל החלון. סמי הצטרף\r\nאליו,  ושניהם נדחקו מתחת לאגף החלון ודחפו את ראשיהם\r\nואת פלג גופם העליון אל מחוץ לבניין.  הוא הגיש לסמי את\r\nהסיגריה,  ולאור להבת הגפרור היקרה, בעוד סמי מגונן עליה\r\nבעצבנות מפני הרוח,  ראה שיוזף יצר - מעשה להטים ממש\r\n- גליל מושלם,  עבה וישר,  חלק כמעט כמו סיגריה\r\nשגולגלה במכונה.  סמי מצץ מציצה ארוכה של \"טעם\r\nוירג'יניה אמִתי\" ואחר העביר את הסיגריה המופלאה בחזרה\r\nאל יוצרה,  והם עישנו אותה בשתיקה עד שנותר ממנה רק\r\nחצי סנטימטר חם.  אחר-כך טיפסו בחזרה פנימה,  הורידו את\r\nהחלון והתריס,  והתפרקדו להם כשותפים למיטה,  מצחינים\r\nמעשן.\r\n\"אתה יודע,\" אמר סמי,  \"אנחנו,  אה,  אנחנו ממש\r\nמודאגים... בגלל היטלר... והיחס שלו ליהודים ו... וכל זה.\r\nכשהם, כשאתם... כשהיתה הפלישה... אמא שלי היתה...\r\nכולנו...\" הוא נד בראשו ולא ממש ידע מה הוא רוצה לומר.\r\n\"קח.\" הוא התרומם קצת ומשך אחד מהכרים מתחת לראשו.\r\nיוזף קוואליר הרים אף הוא את ראשו מהמזרן ודחף את\r\nהכר מתחתיו.  \"תודה,\" אמר,  ואז חזר לשכב בשקט.\r\nעד מהרה התייצבה נשימתו והואטה לכדי חרחור מצונן,\r\nוסמי נשאר לבדו,  מהרהר כבכל לילה בתוכניות הזחל שלו.\r\nאבל בעודו שוגה בדמיונות,  גילה סמי,  לראשונה זה שנים,\r\nשהוא יכול להיעזר בבעל ברית.\r\n2\r\nתוכנית זחל - חלום על הימלטות פלאית - היא\r\nשהביאה בסופו של דבר את יוזף קוואליר דרך אסיה\r\nוהאוקיינוס והנחיתה אותו על מיטתו הצרה של דודנו\r\nבשדרות אושֶן.\r\nמיד כשכבש הצבא הגרמני את פראג החלו בחוגים\r\nמסוימים שיחות על הגליית הגולם המפורסם,  האוטומָטון\r\nהמאגי של רבי יהודה ליוָא (ר' יהודה ליווא בן בצלאל, המהר\"ל\r\nמפראג, המאה השבע-עשרה), למקום מבטחים. כניסת הנאצים\r\nלוותה בשמועות על החרמה,  נישול וביזה,  במיוחד של כלים\r\nושל תשמישי קדושה יהודיים.  החשש הגדול של שומרי\r\nהגולם הסודיים היה שהוא עלול להיארז ולהישלח כדי\r\nלשמש קישוט באיזה אִינסְטיטוּט באוסף פרטי בברלין או\r\nבמינכן.  שני גרמנים צעירים שלשונם רכה,  עיניהם חדות\r\nופנקסים בידיהם,  כבר רחרחו כמעט יומיים תמימים בבית-\r\nהכנסת אַלטנוֹישוּל, שמתחת לכרכוב הגג שלו (כך סיפרה\r\nהאגדה) הוסתר מציל הגטו,  ושם הוא נם את שנתו הארוכה.\r\nשני הגרמנים הצעירים טענו שאין הם אלא אנשי אקדמיה\r\nסקרנים,  וכי אין להם כל קשר רשמי עם הרַייכסְפּרוֹטֶקטוֹראט\r\n- מדינת החסות הגרמנית - אבל איש לא האמין להם.\r\nעל-פי השמועה,  חברי מפלגה רמי דרג בברלין מגלים עניין\r\nעצום בתיאוסופיה ובמה שמכוכנה תורת הנסתר. זו רק שאלה\r\nשל זמן,  כנראה,  עד שהגולם הנם את שנתו נעדרת החלומות\r\nיתגלה בתוך ארון המתים האדיר שלו העשוי עץ אורן,\r\nוייחטף.\r\nהיתה בחוג שומריו הסודי מידת-מה של התנגדות לרעיון\r\nלשולחו לחוץ-לארץ,  ואפילו לצורכי הגנה עליו.  טענו\r\nשמאחר שהוא נוצר מן הטיט של נהר המולדָאוּ (שמו הגרמני\r\nשל הנהר וְלטאבָה שהעיר פראג שוכנת לרגליו), הוא עלול\r\nלסבול מהידרדרות פיזית אם יילקח מאקלים מולדתו.  אלה\r\nשהיתה להם נטייה להיסטוריה - וכמו כל היסטוריון הִתְנאו\r\nבחוש פרספקטיבי מיושב - טענו שהגולם כבר שרד מאות\r\nרבות של פלישות,  פורענויות,  מלחמות ופרעות בלי שנחשף\r\nאו הוזז ממקומו,  ויעצו שלא להגיב בפזיזות על עוד אחת\r\nמתהפוכות הגורל בקורותיהם של יהודי בוהמיה. אחדים בחוג\r\nזה אפילו הודו,  כשלחצו עליהם,  שאינם רוצים לשלוח את\r\nהגולם למרחקים,  כי בעומק לבם הם עדיין מטפחים תקווה\r\nילדותית שאויבם-בנפש של שונאי היהודים ושל מפיצי\r\nעלילות-הדם עשוי יום אחד,  בעת צרה ומצוקה,  להתעורר\r\nלחיים ולצאת שוב לקרב.  אף-על-פי-כן נפלה ההחלטה\r\nלהעביר את הגולם למקום מבטחים,  רצוי למדינה ניטרלית\r\nונידחת משהו,  אך לא ריקה מיהודים.\r\nבנקודה זו העלה חבר בחוג,  אדם בעל קשרים במיליֶה של\r\nקוסמי הבמה,  את השם בֶּרנרד קורנבלום כאדם שאפשר\r\nלהפקיד בידיו את הברחת הגולם מפראג.\r\nברנרד קורנבלום היה אַאוּסבְּרֶכֶר,  פורץ החוצה,  דהיינו,\r\nמאחז עיניים שהתמחה בלהטוטי כותנות-כפייה ואזיקים -\r\nמסוג המופעים שהתפרסמו בזכות הרי הודיני.  לאחרונה פרש\r\nמהבמה (הוא היה בן שבעים לפחות) והתיישב בפראג,  העיר\r\nשאימץ לו לבית,  לחכות לַדבר שאין ממנו מנוס.  אלא\r\nשמוצאו,  אמר בעל ההצעה,  הוא מוויליה,  עיר הקודש של\r\nאירופה היהודית,  שתושביה,  חרף המוניטין השכלתניים\r\nשלהם,  נודעו בחיבתם לגלמים. זאת ועוד, מבחינה רשמית\r\nהיתה ליטא ניטרלית,  ויהיו אשר יהיו שאיפותיו של היטלר\r\nלגביה,  על-פי הדיווחים התחייבו הגרמנים לוותר עליהן\r\nבפרוטוקול הסודי של הסכם מולוטוב-ריבנטרוֹפּ.  לפיכך\r\nהובהל קורנבלום ממקומו הקבוע ליד שולחן הפוקר בחדר\r\nהקלפים של מועדון הוֹפצינזֶר,  וזומן לאתר סודי שהחוג נהג\r\nלהיפגש בו - ב\"אנדרטות פַלֶדֶר\",  במחסן שמאחורי אולם\r\nהתצוגה של המצבות.  טבעה של המשימה הובהר לקורנבלום\r\nמיד: יש להגניב את הגולם ממקום מחבואו,  להכינו לנסיעה,\r\nואחר-כך להבריחו מן המדינה,  בלי למשוך תשומת לב,\r\nלאנשי קשר אוהדים בווילנה.  את המסמכים הרשמיים\r\nהנחוצים - שטרות מטען ואישורי מכס - יספקו חברי חוג\r\nבעלי השפעה,  או ידידיהם מן החלונות הגבוהים.\r\nברנרד קורנבלום הסכים מיד לקבל עליו את התפקיד\r\nשהחוג הטיל עליו.  אמנם,  כמו קוסמים רבים היה אף הוא\r\nלא-מאמין מקצועי,  שסגד רק לגדול הלהטוטנים,  הלוא הוא\r\nהטבע; אך קורנבלום היה בה בעת יהודי נאמן.  וחשוב מזה,\r\nכשזומן לאותה שיחה,  הוא היה משועמם ואומלל לאחר\r\nפרישתו לגמלאות,  ולמעשה שקל - אולי לא בחוכמה -\r\nאת האפשרות לחזור לבמה.  אף-על-פי שחי בדלות יחסית,\r\nסירב לשכר הנדיב שהציעו לו אנשי החוג,  והציב בפניהם רק\r\nשני תנאים: שלא יהיה עליו לגלות דבר מתוכניותיו לשום\r\nאדם,  ושלא יקבל עזרה או עצה בלי בקשה מפורשת מצדו.\r\nאת התעלול כולו יבצע מאחורי מסך,  כביכול,  ויסיר את הלוט\r\nרק לאחר שהמשימה תוכתר בהצלחה.\r\nהתנאי הזה נראה לחוג לא רק מקסים בדרכו,  אלא גם\r\nהגיוני.  ככל שיֵדעו פחות פרטים,  כן יקל עליהם במקרה של\r\nחשיפה לטעון שאינם יודעים דבר על בריחתו של הגולם.\r\nקורנבלום יצא מ\"אנדרטות פלדר\",  שלא היו רחוקות\r\nממעונו שברחוב מַייזֶל, ופנה לשוב הביתה,  ומוחו כבר\r\nמתחיל לכופף ולפתל את שלדתה של תוכנית מוצקה\r\nואלגנטית.  תקופה קצרה בוורשה,  בשנות התשעים של המאה\r\nהתשע-עשרה, דחקו הנסיבות את קורנבלום אל חיי הפשע,\r\nחיי פורץ ואיש-חתול,  והמחשבה על חילוץ הגולם מביתו\r\nהנוכחי באין רואה העירה בו זיכרונות נושנים,  פוחזים,  על\r\nאור-גז ואבני-חן גנובות.  אבל ברגע שנכנס אל חדר המבוא\r\nשל ביתו,  השתנו כל תוכניותיו.  השוערת הוציאה את ראשה\r\nהחוצה ואמרה שמחכה לו בחדרו בחור צעיר.  נער נאה,\r\nאמרה.  מדבר בנימוס ולבוש יפה.  בנסיבות רגילות היתה\r\nכמובן משאירה את האורח לחכות בחדר המדרגות,  אבל\r\nנדמָה לה שהיא מזהה את הבחור כתלמידו לשעבר של הֶר\r\nפרופסור.\r\nמי שמתפרנס מפלרטוט עם אסונות מְפַתח דמיון פסימי,\r\nמין ציפייה לרע מכול שלעתים אין כל הבדל בינה לבין\r\nראיית הנולד; קורנבלום ידע מיד שהאורח הלא-קרוא הוא\r\nיוזף קוואליר,  ורוחו נפלה.  הוא שמע כבר לפני חודשים\r\nשהנער עזב את בית-הספר לאמנות ועומד להגר לאמריקה;\r\nמשהו כנראה השתבש.\r\nיוזף קם ממקומו והידק את כובעו אל חזהו,  כשמורהו\r\nלשעבר נכנס לחדר.  הוא לבש חליפה חדשה למראה מטוויד\r\nסקוטי ריחני.  לחייו הסמוקות,  והזהירות היתרה שנקט כדי לא\r\nלחבוט את ראשו בתקרה המשופעת,  העידו בו שהוא שיכור\r\nכלוט.  למעשה,  כבר לא היה נער; הוא אמור להיות כמעט בן\r\nתשע-עשרה.\r\n\"מה קרה,  בן?\" אמר קורנבלום. \"למה אתה כאן?\"\r\n\"אני לא כאן,\" השיב יוזף.  הוא היה נער חיוור,  מנומש\r\nושחור שיער,  בעל אף גדול וגם מעוד ועיניים כחולות,\r\nרחוקות זו מזו,  שזיק תוסס של סרקאזם מנע אותן מלהיראות\r\nחולמניות.  \"אני על הרכבת לאוסטֶנד.\" בתנועה מוגזמת,\r\nהעמיד יוזף פנים שהוא מביט בשעונו.  קורנבלום החליט\r\nשאין זו העמדת פנים.  \"עכשיו אני עובר את פרנקפורט פחות\r\nאו יותר.  הבנת?\"\r\n\"הבנתי.\"\r\n\"כן.  את כל הון המשפחה הוצאנו. כל מי שהיה צריך\r\nלקבל שוחד,  קיבל.  חשבונות הבנק שלנו התרוקנו. פוליסת\r\nהביטוח של אבי נפדתה. התכשיטים של אמי, כלי הכסף\r\nשלה,  התמונות,  רוב הרהיטים הטובים, הציוד הרפואי. מניות,\r\nאגרות חוב.  הכול כדי להבטיח שאני,  בר-המזל,  אעלה על\r\nהרכבת הזאת. הבנת? בקרון המעשנים.\" הוא פלט נשיפת\r\nעשן מדומה.  \"מתגלגל לי דרך גרמניה בדרכי לגוּד אוֹלְד\r\nיוּ-אֶס-אֵי\r\n,\" סיים באמריקנית מאנפפת.  באוזניו של קורנבלום\r\nהמבטא שלו נשמע בסדר גמור.\r\n\"נערי -\"\r\n\"וכל הניירות בסדר, סְמוך.\"\r\nקורנבלום נאנח.  \"היתר היציאה שלך?\" ניחש.  הוא שמע\r\nסיפורים על סירובים של הרגע האחרון בשבועות האחרונים.\r\n\"הם אמרו שחסרה חותמת. חותמת אחת. אמרתי להם שזה\r\nלא ייתכן.  הכול היה בסדר.  היתה לי רשימה שהכין בשבילי\r\nהתת-עוזר לענייני היתרי יציאה בכבודו ובעצמו.  הראיתי\r\nלהם את הרשימה.\"\r\n\"אבל?\"\r\n\"הם אמרו שהדרישות השתנו הבוקר.  הם קיבלו הוראה,\r\nמברק מאייכמן עצמו.  הורידו אותי מהרכבת באֶגֶר.  עשרה\r\nקילומטרים מהגבול.\"\r\n\"אה.\" קורנבלום התיישב על המיטה בזהירות - הוא סבל\r\nמטחורים - וטפח על הכיסוי.  יוזף התיישב לידו.  הוא טמן\r\nאת פניו בידיו,  נאנח אנחה עמוקה שהרעידה את גופו,  כתפיו\r\nהתקשחו,  גידים תפוחים בלטו על עורפו.  הוא נאבק ברצון\r\nלבכות.\r\n\"הבט,\" אמר הקוסם הזקן בתקווה למנוע דמעות.  \"הבט\r\nנא.  אני בטוח לגמרי שתצליח לתקן את המעוות.\" מילות\r\nהנחמה יצאו מפיו מסורבלות מכפי שהיה רוצה,  אבל הוא חש\r\nאי-נוחות גוברת.  השעה היתה אחרי חצות,  והנער הנואש\r\nהעומד על סף התפרצות אמנם נגע ללבו,  אבל גם עורר בו\r\nעצבנות.  חמש שנים קודם לכן היו הוא והנער הפזיז וביש\r\nהמזל הזה מעורבים בתקלה לא נעימה,  תקלה שעדיין\r\nהעכירה את רוחו.\r\n\"בוא,\" אמר קורנבלום.  הוא ליטף את הנער ליטוף קטן\r\nומגושם על כתפו.  \"הוריך בוודאי מודאגים.  אני אלווה אותך\r\nהביתה.\"\r\nזה היה הקש ששבר את גב הגמל; בגניחה חדה,  כאדם\r\nהקופץ באימה מסיפון בוער אל ים קפוא,  פרץ יוזף בבכי.\r\n\"כבר נפרדתי מהם פעם אחת,\" אמר,  מניד בראשו\r\nלשלילה.  \"אני פשוט לא יכול לעשות להם את זה שוב.\"\r\nכל הבוקר,  ברכבת שנשאה אותו לאוסטֶנד,  התענה יוזף\r\nבזיכרון הפרידה המר.  הוא לא בכה,  וגם לא היה סבלני\r\nבמיוחד כלפי בכים של אמו ושל סבו,  ששר את תפקיד וִיטק\r\nבהצגת הבכורה של\r\nVec Makropulos\r\nמאת יָנָצֶ'ק ב- 1926\r\nבבְּרְנוֹ,  וכדרך הטנורים נטה להחצין את רגשותיו.  אבל יוזף,\r\nכמו בני תשע-עשרה רבים,  סבר בטעות שלבו כבר נשבר\r\nכמה וכמה פעמים והתגאה בקשיחותו המדומה של האיבר\r\nהזה.  הסטואיות הנערית שסיגל לעצמו סייעה לו לשמור על\r\nקור רוח כשהיה אחוז בחיבוק שטוף הדמע של סבו באותו\r\nבוקר בַּבַּנהוף (בגרמנית: תחנת רכבת). הוא גם שמח באופן\r\nמביש על נסיעתו הצפויה.\r\nיותר מששש לעזוב את פראג,  התרגש מעצם\r\nהנסיעה לאמריקה,  אל ביתם של אחות-אביו ודודנו\r\nהאמריקני הקרוי סם,  אל ברוקלין שמעבר לכל דמיון,  של\r\nמועדוני הלילה והגברים הקשוחים ורוח ההתלהבות של\r\nהאחים ווֹרנֶר.  אותה קשיחות עולצת נוסח ג'יימס קאגני,\r\nשגוננה עליו מהתמודדות עם כאב הפרידה ממשפחתו כולה\r\nומהבית היחיד שהכיר,  היא שאפשרה לו גם לומר לעצמו שזו\r\nרק שאלה של זמן עד שכולם יצטרפו אליו בניו יורק.  חוץ\r\nמזה,  המצב בפראג כבר רע כל-כך,  שגרוע ממנו לא יכול\r\nלהיות.  וכך עמד לו יוזף בתחנה בראש זקוף ובלחיים יבשות,\r\nועישן סיגריה,  מפגין התעניינות נחרצת בנוסעים האחרים על\r\nהרציף,  בקטרים אפופי הקיטור,  בחיילים הגרמנים במעיליהם\r\nההדורים,  יותר מאשר במשפחתו שלו.  הוא נשק ללחיו\r\nהזיפית של סבו,  עמד בגבורה בחיבוק הממושך של אמו,  לחץ\r\nאת יד אביו ואת יד אחיו הצעיר תומס,  שמסר לו מעטפה.\r\nיוזף תחב אותה לכיס מעילו בפיזור נפש מופגן,  מתעלם\r\nמהרעד בשפתו התחתונה של תומס בעוד המעטפה נעלמת.\r\nואז,  כשיוזף עלה לריבה,  תפס אביו בכנף מעילו של בנו\r\nומשך אותו מטה אל הרציף.  הוא איגף את יוזף מאחור ותקף\r\nאותו בחיבוק מגושם.  הלם המגע של שפם אביו הרטוב על\r\nלחיו היה סיוט.  יוזף נחלץ מהחיבוק.\r\n\"להתראות בחוברות הקומיקס,\" אמר.  קְלילוּת,  שינן\r\nלעצמו; קלילות בכל עת.  בַּזחיחות מקופלת תקוותם לגאולה.\r\nאבל ברגע שהרכבת יצאה מהתחנה ויוזף התרווח במושבו\r\nשבמחלקה השנייה,  הכתה בו,  כמו חבטה בבטן,  ההכרה כמה\r\nבהמית היתה התנהגותו.  הוא הרגיש שהוא מתנפח,  פועם\r\nובוער מבושה,  כאילו כל גופו מתקומם,  כאילו עלולה הבושה\r\nלעורר בו תגובה הרת אסון,  כמו עקיצת דבורה.  מחירו של\r\nהמושב הזה עצמו,  בתוספת מסי היציאה ו\"היטל המעבר\"\r\nהחדש,  הגיע בדיוק לסכום שאמו של יוזף הצליחה לקבל\r\nתמורת משכוּן סיכת אזמרגד,  מתנת בעלה לכבוד יום\r\nנישואיהם העשירי.  זמן קצר לפני יום הנישואים העגום ההוא\r\nהפילה פְרָאוּ דוקטור קוואליר בחודש הרביעי להריונה,  ובלי\r\nכל אזהרה מוקדמת צפה ועלתה בו דמות אחותו שלא נולדה,\r\nבמין סלסול של אד מנצנץ,  ונעצה בו מבט-אזמרגד מוכיח.\r\nכשעלו קציני ההגירה על הרכבת באֶגֶר כדי להוריד אותו\r\nממנה - שמו היה אחד השמות ברשימה שלהם - הם מצאו\r\nאותו בין שני קרונות,  מתייפח באף נוזל אל תוך קפל זרוע.\r\nאבל בעיני יוזף,  הבושה שבפרידה היתה כאין וכאפס\r\nלעומת הביזיון הבלתי נסבל שבשיבה.  בנסיעתו בחזרה\r\nלפראג,  דחוס בתוך קרון המחלקה השלישית של רכבת\r\nמאַספת מחניקה,  בחברת משפחות איכרים חסונות וקולניות\r\nמחבל הסוּדֶטים שהיו בדרכן אל הבירה להשתתף באיזה טקס\r\nדתי,  חלפה השעה הראשונה בהתמכרות לתחושה שעתה\r\nקיבל את העונש הראוי על קשי-לבו,  על כפיות הטובה שלו,\r\nעל עצם העובדה שנטש את משפחתו.  אבל כשעברה הרכבת\r\nבקְלאדְנוֹ,  הצטיירה לו במלוא עוצמתה חזרתו הצפויה\r\nהביתה: לא זו בלבד שלא תהיה בה הזדמנות לכפר על\r\nהתנהגותו הבלתי נסלחת,  אמר בלבו,  החזרה המפתיעה רק\r\nתביא על משפחתו סבל נוסף.  במהלך ששת החודשים\r\nמתחילת הכיבוש התרכזו כל מאמציה של משפחת קוואליר,\r\nכל קיומה המשותף,  בארגון הנסיעה של יוזף לאמריקה.\r\nלמעשה,  היה המאמץ הזה לסמל של משקל-הנגד מול הסבל\r\nוההתמודדות היומיומית,  ומעין זריקת עידוד נגד השפעותיהם\r\nהשוחקות.  משפחת קוואליר החליטה שדווקא יוזף יִסע,\r\nמכיוון שנולד במהלך שהות קצרה של המשפחה באוקראינה\r\nב- 1920,  ולכן היה זכאי,  בזכות איזה תעלול של הפוליטיקה,\r\nלהגר לארצות-הברית,  וכך החזיר התהליך המורכב והיקר של\r\nהעברתו לשָם מידה של סדר ומשמעות לחייהם.  זה יהרוס\r\nאותם לגמרי לראות אותו מופיע בפתח הבית פחות מאחת-\r\nעשרה שעות אחרי שנסע! לא,  חשב,  אין הוא רשאי לאכזב\r\nאותם ולחזור הביתה.  כשזחלה הרכבת סוף-סוף לתחנת פראג\r\nבאותו ערב,  נשאר יוזף יושב במקומו בלי יכולת לזוז,  עד\r\nשכרטיסן שעבר שם רמז ברוח ידידותית שכדאי לאדון\r\nהצעיר לרדת.\r\nיוזף נכנס בהיסח הדעת לבר שבתחנה,  סבא ליטר וחצי של\r\nבירה,  ונרדם מיד בתא בירכתי האולם.  כעבור פרק זמן לא\r\nמוגדר ניגש אליו מלצר וטלטל אותו,  ויוזף התעורר,  שיכור.\r\nהוא גרר את מזוודתו אל רחובותיה של העיר שרק הבוקר\r\nחשב ברצינות שאולי לא ישוב לראותה לעולם.  הוא שוטט\r\nלאורך רחוב יֶרוֶזָלֶמסקה (רחוב ירושלים שברובע היהודי),\r\nלתוך רובע יוסֶפוב,  ואיכשהו, כמעט באופן בלתי נמנע,\r\nהוליכו אותו צעדיו אל רחוב מַייזֶל, אל דירת מורהו לשעבר.\r\nלא,  אם יחזור ויראה את פניו לבני משפחתו מן העבר הזה\r\nשל האוקיינוס,  תתנפצנה כל תקוותיהם.  ואם ברנרד\r\nקורנבלום לא יוכל לעזור לו לברוח, הוא לפחות יעזור\r\nלו להתחבא.\r\nקורנבלום הושיט ליוזף סיגריה והצית לו אותה.  אחר-כך\r\nניגש לכורסה שלו,  התיישב בה בזהירות,  והצית סיגריה גם\r\nלעצמו.  יוזף קוואליר ושומרי הגולם לא היו הראשונים שפנו\r\nאל קורנבלום בתקווה נואשת שמומחיותו בתחום תאי כלא,\r\nכותנות-כפייה ותיבות ברזל תוכל להתרחב למענם איכשהו\r\nותכלול גם את פריצת מנעולי הגבול של מדינות ריבוניות.\r\nעד הערב הוא דחה כל פנייה ברוח זו לא רק כלא-מעשיה או\r\nכנבצרת מיכולתו,  אלא גם כקיצונית ומוקדמת מדי. אך עתה,\r\nכשישב על כיסאו והביט בתלמידו לשעבר מעלעל בחוסר\r\nאונים בפיסות הנייר הדקיקות בשלושה עותקים, בכרטיסי\r\nהרכבת ובטופסי ההגירה המוחתמים שבנרתיק הנסיעות שלו,\r\nקלטו אוזניו החדות של קורנבלום את הצליל המוכר היטב\r\nשל בריחי מנעול ברזל ענק הננעלים בנקישה.  משרד ההגירה,\r\nבהנהלת אדולף אייכמן,  עבר מסחטנות צינית גרידא לגנבה\r\nלאור היום,  לעושק מגישי הבקשות מכל רכושם בלי שום\r\nתמורה.  בריטניה וארצות-הברית נעלו את שעריהן כמעט\r\nלחלוטין - רק בזכות התעקשותה של דודה אמריקנית\r\nוהמזל הגיאוגרפי שהאיר לו פנים כשנולד בברית-המועצות,\r\nהשיג יוזף ויזה לארצות-הברית.  ואילו כאן,  בפראג,  אפילו\r\nגוש חסר תועלת של טיט נהר לא היה בטוח מזרבוביתו\r\nהטורפנית של הכובש.\r\nסוף עמוד 32",
    "Author": " מייקל שייבון",
    "Language": "אנגלית"
}