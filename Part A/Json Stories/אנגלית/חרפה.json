{
    "Article-name": "חרפה",
    "Article-text": "\r\nJ.M. Coetzee, Disgrace\r\n1\r\nלגבי גבר בגילו, בן חמישים ושתיים, גרוש,\r\nהוא פתר את בעיית המין לא רע,  לדעתו.  כל יום\r\nחמישי בצהריים הוא נוסע לגרין-פוינט.  בשעה שתיים\r\nבדיוק הוא לוחץ על הזמזם בכניסה ל\"מעונות וינזור\",\r\nאומר את שמו ונכנס.  בפתח הדלת של דירה מס' 113\r\nממתינה לו סוראיה.  הוא הולך היישר אל חדר המיטות\r\nשריחו נעים ותאורתו רכה,  ופושט את בגדיו.  סוראיה\r\nיוצאת מחדר האמבטיה,  משילה את חלוקה ומחליקה\r\nלתוך המיטה לצדו.  \"התגעגעת אלי?\" היא שואלת.\r\n\"אני מתגעגע אלייך כל הזמן,\" הוא עונה.  הוא מלטף\r\nאת גופה השחום כעין הדבש,  שהשמש לא טבעה בו\r\nאת חותמה; הוא משטח את איבריה,  מנשק את שדיה;\r\nהם מתעלסים.\r\nסוראיה גבוהה ורזה,  שערה שחור וארוך ועיניה\r\nכהות,  צלולות.  למעשה הוא מבוגר דיו להיות אביה;\r\nאבל הרי למעשה אדם יכול להיות אב כשהוא בן\r\nשתים-עשרה.  זה יותר משנה שהוא ברשימת\r\nלקוחותיה; הוא שבע-רצון ממנה לגמרי.  בישימון של\r\nימות השבוע היה יום חמישי לנווה מדבר של\r\nluxw et\r\nvolupte\r\n(תענוגות ומותרות, בצרפתית).\r\nבמיטה אין סוראיה נוטה להתלהבות יתרה. מזגה\r\nשקט למדי,  בעצם,  שקט ונוח. בהשקפותיה הכלליות\r\nהיא מוסרנית להדהים,  היא מתקוממת למראה תיירות\r\nהחושפות את שדיהן (\"עטינים\",  היא מכנה אותם)\r\nבחופים ציבוריים; והיא סבורה שיש לעצור את\r\nהנוודים עוברי האורח ולשלוח אותם לטאטא רחובות.\r\nאיך היא מיישבת את דעותיה עם המקצוע שלה,  זאת\r\nאין הוא שואל.\r\nמפני שהוא מתענג עליה,  ומפני שתענוג לא-אכזב\r\nהוא,  צמחה בלבו חיבה כלפיה.  והיא משיבה לו מידה\r\nשל חיבה,  כך נדמה לו.  חיבה אולי איננה אהבה,  אבל\r\nלפחות היא דודנית שלה.  אם מביאים בחשבון את\r\nהתחלותיהם הלא-מבטיחות,  בני מזל היו,  שניהם: הוא\r\nעל שמצא אותה,  היא על שמצאה אותו.\r\nהוא שבע רצון,  ואף קשור אליה קצת יותר מדי.\r\nאלה רגשותיו והוא יודע זאת,  אבל אינו חדל לדבוק\r\nבהם.\r\nתמורת בילוי של תשעים דקות בחברתה הוא משלם\r\nלה סכום של 400 רַנְד,  שמחצית ממנו היא נותנת\r\nל\"שירותי ליווי דיסקרטיים\".  חבל ששירותי הליווי\r\nיקבלו כל-כך הרבה,  אבל הם הבעלים של דירה מס'\r\n113 ושל דירות אחרות ב\"מעונות וינזור\"; במובן\r\nמסוים הם גם הבעלים של סוראיה,  של החלק הזה\r\nשלה,  השימוש הזה.\r\nהוא משתעשע ברעיון להיפגש עמה בזמנה הפנוי.\r\nשמח היה לבלות אתה ערב,  אולי אפילו לילה תמים.\r\nאבל לא בבוקר שלמחרת.  הוא מפוכח מכדי לחשוף\r\nאותה לבוקר שלמחרת,  כשהוא קריר,  סר וזעף,  קצר-\r\nרוח להיות לבדו.\r\nזה המזג שלו.  מזגו לא ישתנה,  הוא מבוגר מדי\r\nלשם כך.  המזג שלו קבוע,  יציב.  הגולגולת,  ובמקום\r\nהשני המזג: שני החלקים הקשים ביותר בגוף.\r\nלך בעקבות מזגך.  לא פילוסופיה היא,  הוא לא היה\r\nמהדר זאת בשם הזה. זה כלל,  כמו אחד הכללים\r\nבתקנון של בנדיקטוס הקדוש.\r\nבריאותו טובה,  מחשבתו צלולה.  לפי מקצועו הריהו\r\nחוקר,  או היה חוקר,  והעיסוק במחקר עדיין מעסיק\r\nלפרקים את מוחו ואת לבו.  הוא חי לפי הכנסותיו,  לפי\r\nמזגו,  לפי אמצעיו הרגשיים.  האם הוא מאושר? על-פי\r\nרוב אמות המידה,  כן,  הוא סבור שכן.  אבל אין הוא\r\nשוכח את המזמור האחרון ב\"אדיפוס\": \"שום אדם אַל\r\nייקרֵא מאושר כל עוד הוא חי.\"\r\nכשמדובר בסקס,  מזגו,  אף-על-פי שהוא נמרץ,  לא\r\nהיה לוהט מעולם.  אילו היה עליו לבחור לו טוטם היה\r\nבוחר בנחש.  את המשגל שלו עם סוראיה הוא מדמה\r\nבלבו להזדווגות של נחשים: מתמשך,  שקוע בעצמו,\r\nאבל מופשט למדי,  יובשני,  אפילו ברגעי השיא.\r\nהאם הטוטם של סוראיה גם הוא נחש? אין ספק\r\nשעם גברים אחרים היא נעשית אישה אחרת:\r\nla\r\ndonna e mobile\r\n(האישה היא הפכפכת, באיטלקית.\r\nאריה מתוך האופרה 'ריגולטו' של ורדי). אבל מבחינת\r\nהמזג אי אפשר לטעות בדמיון שביניהם.\r\nעל-פי עיסוקה היא אישה מופקרת,  ואף-על-פי-כן\r\nהוא בוטח בה,  עד גבול מסוים.  בפגישותיהם הוא\r\nמשוחח אתה מתוך מידה ידועה של חירות,  לפעמים\r\nאפילו שופך לפניה את לבו.  היא יודעת את עובדות\r\nחייו.  היא שמעה את הסיפורים על נישואיו הראשונים\r\nוהשניים,  יודעת על בתו ועל העליות והמורדות\r\nבחייה.  היא מכירה רבות מדעותיו.\r\nעל חייה מחוץ ל\"מעונות וינזור\" אין היא מגלה\r\nדבר.  שמה האמתי אינו סוראיה,  הוא בטוח בכך.  ישנם\r\nמקצועית כלל.  אולי היא עובדת בשביל סוכנות הליווי\r\nרק פעם או פעמיים בשבוע אחרי הצהריים,  ובימים\r\nאחרים היא חיה חיים מכובדים באחד הפרוורים,\r\nרַיילֶנדס או אֶתלון.  דבר יוצא דופן אצל אישה\r\nמוסלמית,  אבל בימינו הכול אפשרי.\r\nעל מקצועו שלו אין הוא מרבה לדבר,  כדי שלא\r\nלשעמם אותה.  הוא מרוויח את לחמו באוניברסיטה\r\nהטכנית,  לשעבר הקולג' האוניברסיטאי של קייפטאון.\r\nקודם לכן היה פרופסור לשפות מודרניות,  אבל מאז\r\nההתייעלות הגדולה,  לאחר שנסגרו המחלקות\r\nללימודים קלאסיים ולשפות מודרניות,  הוא משמש\r\nפרופסור נספח לתקשורת.  כמו כל חברי הסגל\r\nהמיועלים הוא רשאי ללמד קורס אחד בשנה בתחום\r\nמיוחד,  בלי להתחשב במספר הנרשמים - מפני שזה\r\nטוב למוראל.  השנה הוא מלמד קורס בשירה רומנטית.\r\nבשאר הזמן הוא מלמד קורס תקשורת 101 -\r\n\"מיומנויות תקשורת\",  וקורס תקשורת 102 -\r\n\"מיומנויות תקשורת מתקדמות\".\r\nאף-על-פי שהוא מקדיש שעות בכל יום לתחום\r\nהחדש שלו,  אווילית ומגוחכת בעיניו ההנחה הראשונה\r\nהמקובלת כאן,  כמפורט בחוברת של קורס תקשורת\r\n101: \"החברה האנושית יצרה את השפה כדי שנוכל\r\nלהעביר איש לרעהו את הגיגינו,  רגשותינו\r\nוכוונותינו.\" לדעתו שלו,  שאין הוא משמיע אותה\r\nבקול,  מקורו של הדיבור בזמר,  ומקורו של הזמר\r\nבצורך למלא בצליל את נשמתו הגדולה מדי והריקה\r\nלמדי של האדם.\r\nבמהלך הקריירה שלו,  המשתרעת על פני רבע\r\nמאה,  פרסם שלושה ספרים,  שאף אחד מהם לא עורר\r\nלא סערה ואף לא אדווה קלה; אחד על אופרה (\"בויטו\r\nואגדת פאוסט: ראשיתו של מפיסטופלס\"),  אחד על\r\nהחזון בתור אֶרוֹס (\"חזונו של ריצ'רד מסנט ויקטור\"),\r\nואחד על וורדסוורת וההיסטוריה (\"וורדסוורת ונטל\r\nהעבר\").\r\nבשנים האחרונות הוא משתעשע ברעיון לחבר\r\nיצירה על ביירון.  תחילה חשב על עוד ספר,  עוד חיבור\r\nביקורתי.  אבל כל הנסיונות לכתוב את הספר הזה\r\nשקעו בְבִיצת השיממון.  האמת היא שהוא כבר נלאה\r\nמביקורת הספרות,  נלאה מפרוזה שנמדדת על-פי\r\nנפחה.  מה שהוא מבקש לכתוב זה מוסיקה: \"ביירון\r\nבאיטליה\",  הגיגים על אהבה בין המינים בצורה של\r\nאופרה קאמרית.\r\nבשעה שהוא עומד לפני כיתות התקשורת שלו\r\nמבליחים במוחו ביטויים,  לחנים,  קטעי שירה וזמר מן\r\nהיצירה הלא-כתובה.  מעודו לא היה מורה גדול,\r\nובמוסד הלימודים הזה בגלגולו החדש,  המסורס\r\nלדעתו,  הוא מרגיש תלוש יותר מאי-פעם.  אבל הרי\r\nכמוהו כעמיתים אחרים שלו מן הזמנים ההם,  הנושאים\r\nאת משאו של חינוך שאינו הולם את המשימות\r\nשקיבלו עליהם; כמרים בעידן פוסט-דתי.\r\nמפני שאין בו כבוד לחומר שהוא מלמד,  הוא לא\r\nעושה שום רושם על תלמידיו.  הם מביטים ממנו\r\nוהלאה כשהוא מדבר,  שוכחים את שמו.  אדישותם\r\nפוגעת בו יותר משהוא מוכן להודות.  אף-על-פי-כן\r\nהוא ממלא בקפידה את חובותיו כלפיהם,  כלפי\r\nהוריהם,  כלפי המדינה.  חודש אחר חודש הוא מטיל\r\nעליהם עבודות,  אוסף אותן,  קורא ומעיר הערות,  מתקן\r\nטעויות של פיסוק,  כתיב ושימושי לשון,  מקשה על\r\nטיעונים חלשים,  מצרף לכל עבודה הערות ביקורת\r\nקצרות ושקולות.\r\nהוא ממשיך בהוראה מפני שזאת פרנסתו,  וגם מפני\r\nשהיא מלמדת אותו ענווה,  ממחישה לו מי הוא בעולם.\r\nהאירוניה אינה נעלמת מעיניו: מי שבא ללמד נמצא\r\nלמד את הלקח העמוק ביותר,  ואילו מי שבאים ללמוד\r\nאינם לומדים דבר.  על הצד הזה של מקצועו אין הוא\r\nמדבר עם סוראיה.  ספק בלבו אם יש בה האירוניה\r\nהנחוצה לשם כך.\r\nבמטבח הדירה שבגרין-פוינט יש קומקום,  ספלי\r\nפלסטיק,  צנצנת קפה נמס,  שקיות סוכר בתוך קערית.\r\nבמקרר יש מלאי של בקבוקי מים,  בחדר האמבטיה\r\nסבון וערמה של מגבות,  ובארון כלי מיטה נקיים.\r\nסוראיה מחזיקה את כלי האיפור שלה במזוודה קטנה.\r\nמקום לפגישות חשאיות,  לא יותר,  שימושי,  נקי,\r\nמבוקר כהלכה.\r\nבפגישתם הראשונה משחה סוראיה את שפתיה\r\nבצבע אדום לוהט ואיפרה את עיניה בצללית כבדה.\r\nהאיפור הדביק לא מצא חן בעיניו והוא ביקש ממנה\r\nלהסירו.  היא צייתה,  ומאז חדלה להשתמש בו.  מהירה\r\nללמוד,  סבלנית,  סתגלנית.\r\nהוא אוהב להעניק לה מתנות.  בראש-השנה נתן לה\r\nצמיד מצופה אמאיל,  בעיד אל-פיטר אנפה קטנה\r\nעשויה מָלָכיט שצדה את עינו בחנות עתיקות.  הנאתה,\r\nשהיא אמתית לגמרי,  ממלאת את לבו עונג.\r\nמפליא אותו שתשעים דקות בשבוע בחברתה של\r\nאישה די בהן לעשותו מאושר,  הוא שהיה רגיל לחשוב\r\nשיש לו צורך ברעיה,  בבית,  בנישואים.  מתברר\r\nשצרכיו קלים למדי,  בסופו של דבר,  קלים וחולפים,\r\nכשל פרפר. שום רגש,  או שום רגש חוץ מן העמוק\r\nביותר,  זה שנותנים עליו את הדעת פחות מכול: צלילי\r\nליווי של קורת-רוח,  כמו נהמת המכוניות שמרגיעה\r\nומרדימה את בן העיר,  או כמו דממת הליל לאנשי\r\nכפר.\r\nהוא מהרהר באֶמה בובארי בשובה הביתה שבעת\r\nתענוגות,  עיניה מזוגגות,  לאחר שבילתה את שעות\r\nאחר-הצהריים בזיונים פרועים.  \"זהו,  אם כן,  האושר!\"\r\nהיא אומרת,  משתאה לדמותה שבמראה.  \"זה האושר\r\nשהמשוררים מדברים עליו!\" אילו היתה רוח הרפאים\r\nהמסכנה של אמה מוצאת אי-פעם את דרכה\r\nלקייפטאון,  היה לוקח אותה אתו ביום חמישי אחד\r\nאחר-הצהריים ומראה לה איך אושר יכול להיות;\r\nאושר מתון,  אושר מְמוּתן.\r\nואז,  בבוקר שבת אחד,  הכול משתנה.  הוא שוהה\r\nבעיר,  טרוד בענייניו: ברחוב סנט ג'ורג' מבטו נופל על\r\nדמות דקה הפוסעת לפניו בהמון.  סוראיה היא,  אין\r\nספק בכך,  ושני ילדים מלווים אותה מימינה\r\nומשמאלה,  שני בנים.  הם נושאים צרורות בידיהם;\r\nחוזרים מקניות.\r\nהוא מהסס,  אחר-כך עוקב אחריהם מרחוק.  הם\r\nנעלמים בפתחו של \"פונדק הדגים של קפטן דורֶגו\".\r\nלנערים שער מבהיק כשערה של סוראיה ועיניים כהות\r\nכעיניה.  אין הם יכולים להיות אלא בניה.\r\nהוא הולך הלאה,  סב על עקבותיו,  חוזר ועובר על\r\nפני \"קפטן דורגו\" בפעם השנייה.  השלושה ישובים\r\nלשולחן סמוך לחלון.  מבעד לזכוכית,  להרף עין,  עיניה\r\nשל סוראיה פוגשות את עיניו.\r\nגופים,  מקום שאֶרוס אורב ומבטים מבזיקים כחצים.\r\nאבל על המבט הזה שחלף בינו ובין סוראיה הוא\r\nמתחרט מיד.\r\nאיש מהם אינו מזכיר את האירוע בפגישתם ביום\r\nחמישי הבא.  אבל הזיכרון מרחף מעליהם באי-נחת.\r\nאין בו כל רצון לערער את מה שבשביל סוראיה הוא\r\nודאי חיים כפולים תלויים על בלימה.  הוא בעד חיים\r\nכפולים,  חיים משולשים,  חיים ממודרים.  לאמתו של\r\nדבר הוא מרגיש כלפיה עדנה רבה יותר עכשיו.  \"סודך\r\nשמור עמי לבטח,\" היה רוצה לומר לה.\r\nאבל לא הוא ולא היא אינם יכולים להתעלם ממה\r\nשקרה.  שני הילדים הקטנים היו לנוכחות שקמה\r\nוניצבת ביניהם,  והם משחקים להם שקטים כצללים\r\nבפינת החדר שאמם מתייחדת בו עם האיש הזר.  לרגע\r\nקט,  בזרועותיה של סוראיה,  הוא נהיה אביהם:\r\nאב-מאמץ,  אב-חורג,  אב-צללים.  כשהוא עוזב את\r\nמיטתה לאחר מכן הוא חש את עיניהם מרפרפות עליו\r\nבחשאי,  בסקרנות.\r\nעל כורחו מחשבותיו פונות אל האב האחר,  האמתי.\r\nהאם יש לו צל של מושג מה אשתו עושה,  או שמא\r\nבחר באושר שבאי-הידיעה?\r\nהוא עצמו אין לו בן.  ילדותו עברה עליו במשפחה\r\nשל נשים.  עם הזמן נמוגו ונעלמו האם,  הדודות,\r\nהאחיות,  ואת מקומן תפסו מאהבות,  רעיות,  בת.\r\nחברתן של הנשים עשתה אותו מאהב של נשים,\r\nובמידת-מה רודף שמלות.  בזכות קומתו,  מבנה\r\nעצמותיו הנאה,  גון הזית של עורו ושערו הגולש יכול\r\nהיה לבטוח תמיד בכוח הפיתוי שלו.  כשהיה מתבונן\r\nבאישה בדרך מסוימת,  בכוונה מסוימת,  היה סמוך\r\nובטוח שתשיב לו מבט.  ככה חי את חייו; שנים\r\nארוכות,  עשרות שנים,  זה היה עמוד השדרה של חייו.\r\nויום אחד הסתיים כל זה.  בלא התראה נטשו אותו\r\nכוחותיו.  מבטים שלפנים היו נענים למבטיו החליקו\r\nועברו מעליו,  מעבר לו,  דרכו.  בִן לילה היה לרוח\r\nרפאים.  כשרצה באישה היה עליו ללמוד לעגוב עליה,\r\nולא פעם,  בדרך זו או אחרת,  לקנות אותה.\r\nהוא חי בתוך פרץ של הפקרות חרֵדה,  ניהל פרשיות\r\nאהבים עם נשות עמיתיו,  מצא לו תיירות בבארים על\r\nהחוף או ב\"מועדון איטליה\",  שכב עם זונות.\r\nאת סוראיה פגש לראשונה בטרקלין קטן אפלולי,\r\nסמוך לחדר הקבלה של \"שירותי ליווי דיסקרטיים\",\r\nעם תריסי רפפות על החלונות ועציצים בפינות ועשן\r\nמעופש שתלוי בחללו.  בקטלוג שלהם היא מסווגת\r\nבתור \"אקזוטית\",  והתצלום מראה אותה עם פרח\r\nשעונית אדום בשערה וקמטוטים דקים-מן-הדקים\r\nבזוויות עיניה.  \"אחר הצהריים בלבד\",  נכתב שם,  וזה\r\nמה שהכריע: ההבטחה של חדרים מוגפי תריסים,  של\r\nסדינים קרירים,  של שעות גנובות.\r\nלמן ההתחלה היה זה קשר משביע רצון,  בדיוק מה\r\nשרצה.  פגיעה בול.  שנה תמימה לא הוצרך לחזור\r\nלסוכנות הליווי.\r\nואז התקרית ברחוב סנט ג'ורג',  והניכור\r\nשבעקבותיה.  לפי שעה סוראיה עדיין מקיימת את\r\nהפגישות במועדן,  אבל הוא חש בקרירות גדלה\r\nוהולכת בעודה הופכת את עצמה לסתם אישה אחרת\r\nואותו לסתם עוד לקוח.\r\nיפה הוא יודע איך הזונות מגלגלות שיחה זו עם זו\r\nעל לקוחותיהן,  בעיקר על המבוגרים שבהם.  הן\r\nמספרות סיפורים,  הן צוחקות,  אבל הן גם מתחלחלות,\r\nכדרך שאדם מתחלחל למראה תיקן בכיור הרחצה\r\nבאמצע הלילה.  במהרה יהיה גם הוא גורם לחלחלה\r\nשמתוך איסטניסות,  מתוך רשעות.  זה גורל שלא יהיה\r\nלו מנוס מפניו.\r\nביום חמישי הרביעי שאחרי התקרית,  בשעה שהוא\r\nעומד לעזוב את הדירה,  סוראיה מודיעה לו את מה\r\nשהתכונן לשמוע זה כבר.  \"אמא שלי חולה ואני\r\nהולכת לטפל בה.  בשבוע הבא לא אהיה פה.\"\r\n\"אוכל לראות אותך בשבוע שאחריו?\"\r\n\"אני לא בטוחה.  תלוי איך היא תרגיש.  כדאי\r\nשתתקשר קודם.\"\r\n\"אין לי מספר טלפון.\"\r\n\"תטלפן לסוכנות.  הם ידעו.\"\r\nהוא ממתין ימים אחדים,  אחר-כך מטלפן לסוכנות.\r\nסוראיה? סוראיה עזבה אותנו,  האיש אומר.  לא,  אנחנו\r\nלא יכולים לקשר אותך אתה,  זה מנוגד לכללי הבית.\r\nאולי תרצה להכיר מארחת אחרת? יש לנו מבחר גדול\r\nשל נשים אקזוטיות - מלזיות,  תאילנדיות,  סיניות,\r\nמה שתרצה.\r\nהוא מבלה ערב עם סוראיה אחרת - \"סוראיה\"\r\nהוא כנראה שם מסחרי פופולרי - בחדר בבית-מלון\r\nבלוֹנְג סְטרִיט.  היא בת שמונה-עשרה לכל היותר,\r\nחסרת ניסיון,  גסה לטעמו.  \"אז מה אתה עושה?\" היא\r\nשואלת בשעה שהיא מחליקה ויוצאת מתוך בגדיה.\r\n\"יצוא-יבוא,\" הוא עונה.  \"מה אתה אומר!\" היא\r\nאומרת.\r\nמזכירה חדשה באה למחלקה שלו.  הוא מזמין אותה\r\nלארוחת צהריים במסעדה במרחק זהיר מן הקמפוס\r\nומאזין לה בשעה שהיא מתלוננת,  מעל לסלט\r\nחסילונים,  על בית-הספר של בניה.  סוחרי סמים\r\nמסתובבים במגרשי המשחקים,  היא אומרת,  והמשטרה\r\nלא עושה כלום.  כבר שלוש שנים שהיא ובעלה\r\nרשומים בקונסוליה של ניו-זילנד,  מבקשים להגר.\r\n\"אַתֶם היה לכם קל יותר.  כלומר,  עם כל הפלוסים\r\nוהמינוסים של המצב,  לפחות ידעתם איפה אתם\r\nחיים.\"\r\n\"אתם?\" הוא אומר.  \"מי זה אתם?\"\r\n\"אני מתכוונת הדור שלכם.  היום אנשים פשוט\r\nבוחרים להם לאיזה חוקים לציית.  זו אנרכיה.  איך אתה\r\nיכול לגדל ילדים כשיש אנרכיה מסביבך?\"\r\nשמה דוֹן.  בפגישתם השנייה הוא לוקח אותה לביתו\r\nושוכב אתה.  זה כישלון.  היא משתוללת,  שורטת,\r\nמשלהבת את עצמה לכלל התרגשות שוצפת שבסופו\r\nשל דבר רק דוחה אותו.  הוא משאיל לה מסרק,  מסיע\r\nאותה בחזרה אל הקמפוס.\r\nאחר הדברים האלה הוא מתחמק ממנה,  טורח\r\nלעקוף את המשרד שהיא עובדת בו.  בתחילה היא\r\nנותנת בו מבטים נעלבים,  אחר-כך מתעלמת ממנו.\r\nעליו לוותר,  לפרוש מן המשחק.  בן כמה היה\r\nאוריגֶנֶס,  הוא תוהה,  כשסירס את עצמו? לא הנאה\r\nשבפתרונות דווקא,  אבל ההזדקנות הלוא אינה עניין\r\nנאה.  ניקוי השולחן,  לפחות,  כדי להתפנות לעיסוק\r\nהראוי לזקנים: ההכנה למוות.\r\nוכי יכול אדם לפנות לרופא ולבקש את זה? ניתוח\r\nפשוט למדי,  מן הסתם: הם עושים את זה לבעלי-חיים\r\nיום-יום,  והללו שורדים לא רע,  אם מתעלמים ממשקע\r\nכלשהו של עצבות. כריתה; קשירה וניתוק: בעזרת\r\nהרדמה מקומית ויד יציבה וקורטוב של קור-רוח אדם\r\nיכול אפילו לעשות את זה בעצמו,  לפי ספר הדרכה.\r\nגבר יושב על כיסא וחותך לעצמו: מחזה מכוער,  אבל\r\nמבחינה מסוימת,  לא מכוער יותר ממראהו של אותו\r\nגבר בשעה שהוא מתנועע על גופה של אישה.\r\nעדיין אין הוא מוותר על סוראיה,  ראוי היה לו\r\nלסיים את הפרק הזה,  אבל הוא משלם לסוכנות בילוש\r\nכדי לאתר אותה.  בתוך ימים ספורים הוא יודע את\r\nשמה האמתי,  כתובתה,  מספר הטלפון שלה.  הוא\r\nמצלצל אליה בתשע בבוקר,  בשעה שהבעל והילדים\r\nמחוץ לבית.  \"סוראיה? זה דיוויד.  מה שלומך? מתי\r\nאוכל לראות אותך שוב?\"\r\nשתיקה ממושכת.  \"אני לא יודעת מי אתה,\" היא\r\nאומרת לבסוף.  \"אתה מטריד אותי בבית הפרטי שלי.\r\nאני דורשת שלעולם לא תצלצל אלי לכאן שוב,\r\nלעולם.\"\r\n\"דורשת\",  כלומר \"פוקדת\".  נעימתה הצורמת\r\nוהנוקבת מפתיעה אותו: לא היה לכך שום רמז קודם\r\nלכן.  אבל למה יכול טורף לצפות כשהוא פולש לקִנה\r\nשל השועלה,  חודר למשכן גוריה?\r\nהוא מניח את השפופרת.  צל של קנאה חולף מעליו\r\nכלפי הבעל שהוא לא ראה מעולם.\r\n2\r\nבלי האינטרלוד של יום חמישי השבוע חדגוני\r\nכמדבר.  ישנם ימים שאין הוא יודע מה לעשות עם\r\nעצמו.\r\nהוא מבלה זמן רב יותר בספריית האוניברסיטה,\r\nקורא כל מה שהוא מוצא על החוג החברתי הרחב יותר\r\nשל ביירון,  מוסיף חומר להערות שכבר ממלאות שני\r\nתיקים כרסתניים.  הוא נהנה מן השקט של בין\r\nהערביים בחדר הקריאה,  מן ההליכה הביתה לאחר\r\nמכן: האוויר החורפי המעורר,  הרחובות הרטובים,\r\nהנוצצים.\r\nביום שישי אחד בערב כשהוא חוזר לביתו,  הולך\r\nבדרך הארוכה העוברת בגני הקולג' הישן,  הוא מבחין\r\nבאחת מתלמידותיו על השביל לפניו.  מֶלַני אייזַקס\r\nשמה,  מן הקורס לשירה רומנטית.  לא הטובה\r\nשבתלמידים,  אבל גם לא הגרועה שבהם: פיקחית\r\nלמדי,  אבל לא משקיעה.\r\nהיא פוסעת לה לאטה; חיש-קל הוא מדביק אותה.\r\n\"שלום,\" הוא אומר.\r\nהיא מחייכת אליו ומנענעת בראשה,  וחיוכה\r\nערמומי ולא ביישני דווקא.  קטנה ורזה,  בעלת שער\r\nשחור קצוץ,  עצמות לחיים רחבות,  כמעט סיניות,\r\nועיניים כהות גדולות.  לבושה מרשים תמיד.  היום היא\r\nלבושה חצאית מיני חומה כעין הערמון,  סוודר בגון\r\nהחרדל וגרבוני טייץ שחורים; העיטורים המוזהבים\r\nשעל חגורתה תואמים את כדורי הזהב של עגיליה.\r\nהוא מאוהב בה קצת,  אין בכך כלום: כמעט בכל\r\nשליש הוא נשבה בקסמיה של תלמידה זו או אחרת.\r\nקייפטאון: עיר שופעת יופי,  שופעת יפהפיות.\r\nהאם היא יודעת שהוא שם עין עליה? קרוב לוודאי.\r\nנשים רגישות לזה,  לכוחו של המבט החומד.\r\nגשם ירד זה לא כבר; מפתחי הניקוז שלצדי השביל\r\nעולה הצליל הרך של פכפוך המים.\r\n\"העונה האהובה עלי,  שעת היום האהובה עלי,\"\r\nהוא אומר.  \"את גרה כאן בסביבה?\"\r\n\"מעבר למסילה.  אני גרה בדירה עם שותפה.\"\r\n\"קייפטאון היא הבית שלך?\"\r\n\"לא.  גדלתי בג'ורג'.\"\r\n\"אני גר ממש קרוב.  אפשר להזמין אותך למשקה?\"\r\nהיא שותקת,  זהירה.  \"אוקי.  אבל אני צריכה לחזור\r\nבשבע וחצי.\"\r\nמן הגנים הם נכנסים למובלעת המגורים השקטה\r\nשם הוא גר בשתים-עשרה השנים האחרונות,  תחילה\r\nעם רוזלינד,  ואחר-כך,  אחרי הגירושים,  לבדו.\r\nהוא פותח את מנעול שער הביטחון,  את מנעול\r\nהדלת,  מוליך את הנערה פנימה.  הוא מעלה אור,  נוטל\r\nאת תיקה.  טיפות הגשם בשערה.  הוא נועץ בה את\r\nעיניו,  מוקסם בעליל.  היא משפילה את עיניה,  מחייכת\r\nאותו חיוך קטן חמקמק,  אולי אפילו מתחנחן,  כמקודם.\r\nבמטבח הוא פותח בקבוק של יין מירלוּסְט,  עורך\r\nעל צלחת רקיקים וגבינה.  כשהוא חוזר היא עומדת\r\nאצל מדפי הספרים,  ראשה מצודד,  קוראת את\r\nהכותרות.  הוא משמיע מוסיקה: חמישיית הקלרניט של\r\nמוצרט.\r\nיין,  מוסיקה; פולחן שגברים ונשים מקיימים אלה\r\nעם אלה.  אין שום רע בפולחנים,  הם הומצאו כדי\r\nלהקל את המהלכים המביכים.  אבל הנערה שהביא\r\nהביתה צעירה ממנו בשלושים שנה,  ואם לא די בכך,\r\nהיא תלמידה,  תלמידה שלו,  בת חסותו. אחת היא מה\r\nשיקרה ביניהם עכשיו,  יהיה עליהם לשוב ולהיפגש\r\nבתור מורה ותלמידה.  האם הוא מוכן לזה?\r\n\"את נהנית מהקורס?\" הוא שואל.\r\n\"אהבתי את בלייק.  אהבתי את החומר של\r\nWonderhorn\r\n.\"\r\n\"\r\nWonderhorn\r\n\" (קרן הפלאים. הכוונה לקובץ שירי העם\r\nהגרמניים 'קרן הפלאים אשר לנער')\r\n\"על וורדסוורת אני לא כל-כך משתגעת.\"\r\n\"אסור לך לומר את זה לי.  וורדסוורת הוא אחד\r\nהמשוררים הדגולים בעיני.\"\r\nאמת ויציב.  ההרמוניות של \"הפְרֶלְיוד\" מהדהדות\r\nבתוכו מיום שהוא זוכר אותן.\r\n\"אולי בסוף הקורס אעריך אותו יותר.  אולי אתרגל\r\nאליו.\"\r\n\"אולי.  אבל מנסיוני או שהשירה מדברת אליך\r\nממבט ראשון,  או בכלל לא.  הבזק של התגלות והבזק\r\nשל היענות.  כמו ברק.  כמו להתאהב.\"\r\nכמו להתאהב.  האם הצעירים עדיין מתאהבים,  או\r\nשמא זה מכניזם שאבד עליו הכלח,  מיותר,  משונה,\r\nכמו תנועה בכוח הקיטור? הוא לא מעודכן,  לא\r\nבעניינים.  האהבה יכלה לצאת מהאופנה ולחזור אליה\r\nחצי תריסר פעמים,  ככל הידוע לו.\r\n\"את עצמך כותבת שירה?\"\r\n\"כתבתי כשהייתי בבית-ספר.  לא הייתי טובה\r\nכל-כך.  עכשיו אין לי זמן לזה.\"\r\n\"ותשוקות? יש לך איזשהן תשוקות...\r\n\"ותשוקות? יש לך איזשהן תשוקות. ספרותיות?\"\r\nהיא מקמטת את מצחה לשמע המילה המוזרה.\r\n\"למדנו את אדריאן ריץ' ואת טוני מוריסון בשנה\r\nהשנייה שלי.  ואת אליס ווקר.  הייתי די מחוברת לזה.\r\nאבל לא הייתי קוראת לזה תשוקה דווקא.\"\r\nככה: לא יצור של תשוקות.  האם היא מתרה בו,\r\nבעקיפה שבדרכים,  שישמור מרחק?\r\n\"אני הולך לארגן משהו לארוחת ערב,\" הוא אומר.\r\n\"תצטרפי אלי? ארוחה פשוטה מאוד.\"\r\nהיא נראית מפקפקת.\r\n\"קדימה! תגידי כן!\"\r\n\"אוקי.  אבל אני צריכה לטלפן קודם.\"\r\nשיחת הטלפון מתארכת יותר משציפה.  מן המטבח\r\nהוא שומע מלמולים,  שתיקות.\r\n\"מה תוכניותייך לעתיד?\" הוא שואל אחר-כך.\r\n\"בימוי ועיצוב.  אני עושה תואר בתאטרון.\"\r\n\"ולמה החלטת לקחת קורס בשירה רומנטית?\"\r\nהיא מתהרהרת,  מקמטת את אפה.  \"בעיקר בגלל\r\nהאווירה.  לא רציתי לקחת שוב את שקספיר.  למדתי\r\nאותו בשנה שעברה.\"\r\nהארוחה שהוא מארגן אכן פשוטה: דגי אנשובי על\r\nטַלייאטֶלי ברוטב פטריות. הוא מניח לה לקצוץ את\r\nהפטריות.  אחר-כך היא יושבת על שרפרף וצופה בו\r\nבעודו מבשל.  הם סועדים בחדר האוכל,  פותחים\r\nבקבוק יין שני.  היא אוכלת בלי עכבות.  תיאבון בריא,\r\nלגבי מישהי קטנה כל-כך.\r\n\"אתה תמיד מבשל לעצמך?\" היא שואלת.\r\n\"אני חי לבד.  אם אני לא אבשל,  אף אחד לא יעשה\r\nאת זה.\"\r\n\"אני שונאת בישול.  אצטרך ללמוד,  כנראה.\"\r\n\"למה? אם את באמת שונאת את זה,  תתחתני עם\r\nגבר שיודע לבשל.\"\r\nהם בוחנים את התמונה יחדיו: הרעיה הצעירה,\r\nבבגדים נועזים ובתכשיטים צעקניים,  פוסעת ונכנסת\r\nבדלת הראשית,  מרחרחת את האוויר בקוצר-רוח;\r\nהבעל,  \"הגבר המושלם\" האפרורי,  חגור סינר,  עומד\r\nבמטבח המהביל ובוחש בסיר.  הפכים: חומרי הקומדיה\r\nהבורגנית.\r\n\"זה הכול,\" הוא אומר לבסוף,  כשהקערה מתרוקנת.\r\n\"קינוח אין,  אלא אם את רוצה תפוח או קצת יוגורט.\r\nמצטער - לא ידעתי שתהיה לי אורחת.\"\r\n\"זה היה נחמד,\" היא אומרת,  מרוקנת את כוסה,\r\nקמה.  \"תודה.\"\r\n\"אל תלכי עוד.\" הוא נוטל את ידה ומוליך אותה\r\nאל הספה.  \"יש לי משהו להראות לך.  את אוהבת\r\nמחול? לא ריקודים: מחול.\" הוא מחליק קלטת לתוך\r\nמכשיר הווידאו.  \"זה סרט ישן שעשה אחד נורמן\r\nמֶקלַרֶן.  מצאתי אותו בספרייה.  מעניין מה דעתך.\"\r\nהם יושבים זה לצד זה וצופים בסרט.  צמד רקדנים\r\nעל במה חשופה.  מצלמה סטרוֹבוֹסקוֹפית הנציחה את\r\nדמויותיהם,  את הבבואות של תנועותיהם,  המתפרשות\r\nאחריהם כמו כנפיים מרפרפות.  את הסרט הזה ראה\r\nלראשונה לפני רבע מאה ועדיין הוא שבוי בקסמו:\r\nרגע אחד חולף של הווה,  והעבר של הרגע הזה,\r\nלכודים באותו החלל.\r\nרצונו שגם הנערה תהיה שבויה בקסם הזה,  אבל\r\nהוא חש שלא כך הוא.\r\nכשהסרט מסתיים היא קמה,  משוטטת בחדר,\r\nמרימה את מכסה הפסנתר,  מקישה על דו אמצעי.\r\n\"אתה מנגן?\" היא אומרת.\r\n\"קצת.\"\r\n\"מוסיקה קלאסית או ג'אז?\"\r\n\"לא ג'אז,  לצערי.\"\r\n\"תנגן משהו בשבילי?\"\r\n\"לא עכשיו.  אני לא בכושר.  בפעם אחרת,  כשנכיר\r\nזה את זו יותר טוב.\"\r\nהיא מציצה לתוך חדר העבודה שלו.  \"מותר\r\nלהסתכל?\" היא שואלת.\r\n\"תדליקי את האור.\"\r\nהוא משמיע עוד מוסיקה: סונטות של סקרלטי,\r\nמוסיקת חתולים.\r\n\"יש לך הרבה ספרים על ביירון,\" היא אומרת\r\nבצאתה.  \"הוא המשורר האהוב עליך?\"\r\n\"אני כותב משהו על ביירון.  על הזמן שהיה\r\nבאיטליה.\"\r\n\"נכון שהוא מת צעיר?\"\r\n\"בן שלושים ושש.  הם כולם מתו צעירים.  או\r\nשהפסיקו ליצור.  או שיצאו מדעתם ונכלאו.  אבל\r\nביירון לא מת באיטליה,  אלא ביוון.  הוא בא לאיטליה\r\nכדי לברוח משערורייה,  והתיישב שם.  השתקע.  ניהל\r\nאת פרשת האהבים הגדולה האחרונה של חייו.  איטליה\r\nהיתה יעד חביב על האנגלים בימים ההם.  הם האמינו\r\nשהאיטלקים עדיין מחוברים אל נטיותיהם הטבעיות.\r\nפחות מוגבלים על-ידי מוסכמות,  מלאי תשוקה יותר.\"\r\nהיא עושה עוד סיבוב בחדר.  \"זאת אשתך?\" היא\r\nשואלת,  ונעצרת לפני התצלום הממוסגר הניצב על\r\nשולחן הקפה.\r\n\"אמא שלי.  כשהיתה צעירה.\"\r\n\"אתה נשוי?\"\r\n\"הייתי.  פעמיים.  אבל עכשיו לא.\" הוא לא אומר:\r\nעכשיו אני מסתפק במה שאני מוצא.  הוא לא אומר:\r\nעכשיו אני מסתפק בזונות.  \"אפשר להציע לך ליקר?\"\r\nהיא לא רוצה ליקר,  אבל מסכימה לטיפת ויסקי\r\nבקפה שלה.  בעודה לוגמת הוא נרכן לעברה ונוגע\r\nבלחיה.  \"את חמודה מאוד,\" הוא אומר.  \"אני עומד\r\nלהזמין אותך לעשות משהו פזיז.\" הוא נוגע בה שוב.\r\n\"תישארי פה.  תבלי אתי את הלילה.\"\r\nמעבר לשפת הספל היא מתבוננת בו במבט יציב.\r\n\"למה?\"\r\n\"כי את חייבת.\"\r\n\"למה אני חייבת?\"\r\n\"למה? מפני שיופיה של אישה לא שייך רק לה.  זה\r\nחלק מהשפע שהיא מביאה לעולם.  חובתה להתחלק\r\nבו.\"\r\nידן עודנה נחה על לחיה.  היא לא נרתעת,  אבל גם\r\nלא נעתרת.\r\n\"ומה אם אני כבר מתחלקת בו?\" בקולה יש רמז\r\nלקוצר נשימה.  מרגש,  תמיד,  להיות מחוזרת: מרגש,\r\nמהנה.\r\n\"אז את צריכה להתחלק בו יותר.\"\r\nדברי חלקות,  עתיקים כמו הפיתוי עצמו.  אבל ברגע\r\nזה הוא מאמין בהם.  היא לא שייכת לעצמה.  היופי לא\r\nשייך לעצמו.\r\n\"יצור יפה - ראוי שיתרבה,\" הוא אומר,  \"ששושנת\r\nהיופי לא תיבול.\" (מתוך סונטה מספר 1 של שקספיר.\r\nתרגם שמעון זנדבנק)\r\nמהלך לא מוצלח.  חיוכה מאבד את איכותו\r\nהמשועשעת,  הקלילה.  הפֶנטַמֶטֶר,  שקצבו היטיב פעם\r\nכל-כך לשמן את מילותיו של הנחש - עכשיו הוא רק\r\nמרחיק ומנכר.  והוא עצמו נהיה שוב מורה,  איש הספר,\r\nאוצֵר מכמני התרבות.  היא מניחה את ספלה.  \"אני\r\nחייבת ללכת.  מחכים לי.\"\r\nהשמים התבהרו,  הכוכבים נוצצים.  \"איזה לילה\r\nיפה,\" הוא אומר,  ופותח את שער הגן.  היא אינה\r\nנושאת את עיניה.  \"ללוות אותך הביתה?\"\r\n\"לא.\"\r\n\"בסדר.  לילה טוב.\" הוא מושיט את זרועותיו,\r\nמחבק אותה.  רגע אחד הוא חש בשדיה הקטנים כנגד\r\nגופו.  אחר-כך היא מחליקה ונחלצת מחיבוקו והולכת\r\nלה.\r\n3\r\nכאן ראוי היה לו לסיים את הפרשה.  אבל הוא\r\nלא עושה כן.  ביום ראשון בבוקר הוא נוסע לקמפוס\r\nהריק ונכנס למשרד המחלקה.  משידת התיוק הוא\r\nשולף את כרטיס הרישום של אייזקס ומעתיק את\r\nפרטיה האישיים: כתובת הבית,  כתובתה בקייפטאון,\r\nמספר הטלפון.\r\nהוא מחייג את המספר.  קול של אישה עונה לו.\r\n\"מלני?\"\r\n\"אני אקרא לה.  מי מדבר?\"\r\n\"דיוויד לוּרי.\"\r\nמֶלני\r\n–\r\nמֶלוֹדי: חרוז זול, סר טעם. שם שאינו הולם\r\nאותה.  העבר אפוא את ההטעמה.  מלאני (\r\nMelani\r\n):\r\nהשחרחורת.\r\n\"הלו?\"\r\nאת כל חוסר הביטחון שלה הוא שומע במילה\r\nהאחת הזאת.  צעירה מדי.  היא לא תדע איך להתמודד\r\nאתו; עליו להניח לה ללכת.  אבל משהו השתלט עליו.\r\nשושנת היופי: השיר קולע היישר כמו חץ.  היא לא\r\nשייכת לעצמה; אולי גם הוא לא שייך לעצמו.\r\n\"חשבתי שאולי תרצי לצאת לארוחת צהריים,\" הוא\r\nאומר.  \"אני אאסוף אותך,  נאמר,  בשתים-עשרה.\"\r\nעדיין יש שהות בידה להמציא איזה שקר,  להתחמק.\r\nאבל היא מבולבלת מדי,  והרגע חולף.\r\nבבואו היא ממתינה לו בחוץ על המדרכה,  לבושה\r\nמכנסי טייץ שחורים וסוודר שחור,  ירכיה צרות כירכי\r\nילדה בת שתים-עשרה.\r\nהוא לוקח אותה למפרץ האוּט,  אל הנמל.  בשעת\r\nהנסיעה הוא משתדל להרגיע אותה,  שואל על\r\nהקורסים האחרים שלה.  היא משחקת במחזה,  היא\r\nאומרת.  זו אחת החובות בחוג שלה.  החזרות גוזלות\r\nהרבה מזמנה.\r\nבמסעדה אין לה תיאבון,  היא משקיפה החוצה\r\nבדכדוך,  בוהה לעבר הים.\r\n\"קרה משהו? את רוצה להגיד לי?\"\r\nהיא מניעה את ראשה מצד לצד.\r\n\"את מודאגת בגלל שנינו?\"\r\n\"אולי,\" היא אומרת.\r\n\"אין צורך.  אני אזהר.  לא אניח לזה ללכת רחוק\r\nמדי.\"\r\nרחוק מדי.  מהו רחוק,  מהו רחוק מדי,  בעניין שכזה?\r\nהאם הרחוק מדי שלה כמוהו כרחוק מדי שלו?\r\nגשם מתחיל לרדת.  יריעות של מים מרצדות על\r\nפני המפרץ הריק.  \"נלך?\" הוא אומר.\r\nהוא לוקח אותה אל ביתו.  על רצפת הטרקלין,\r\nלצלילי הגשם הטופח על החלונות,  הוא מתעלס אתה.\r\nגופה חלק,  פשוט,  מושלם בדרכו; אף-על-פי שהיא\r\nפסיבית מן ההתחלה ועד הסוף,  הוא מתענג על\r\nהמעשה,  מתענג כל-כך עד שממרומי שיאו הוא צונח\r\nושוקע בתוך חלל ריק של שכחה.\r\nכששבה אליו רוחו הגשם כבר פסק.  הנערה שוכבת\r\nתחתיו,  עיניה עצומות,  ידיה מונחות לה ברפיון מעל\r\nלראשה,  גבותיה מכווצות מעט.  ידיו שלו נמצאות\r\nמתחת לסריג המחוספס של הסוודר שלה,  על שדיה.\r\nמכנסיה ותחתוניה מוטלים בפקעת על הרצפה; מכנסיו\r\nכרוכים לו סביב קרסוליו.  \"אחרי הסערה\",  הוא\r\nמהרהר; היישר מגיאורג גרוס. (צייר גרמני 1893 - 1959)\r\nהיא מסבה את פניה,  משתחררת,  אוספת את בגדיה,\r\nיוצאת מן החדר.  בתוך דקות היא חוזרת,  לבושה.  \"אני\r\nחייבת ללכת,\" היא אומרת בלחש.  הוא לא עושה שום\r\nמאמץ לעכב אותה.\r\nבבוקר שלמחרת הוא מקיץ בתחושת נועם עמוקה,\r\nשאינה מתפוגגת.  מלני לא באה לשיעור.  ממשרדו הוא\r\nמטלפן לחנות פרחים.  ורדים? אולי לא ורדים.  הוא\r\nמזמין ציפורנים.  \"אדומים או לבנים?\" האישה שואלת.\r\nאדומים? לבנים? \"תשלחי שנים-עשר ורודים,\" הוא\r\nאומר.  \"אין לי שנים-עשר ורודים.  שאשלח זר\r\nמעורב?\" \"שלחי זר מעורב,\" הוא אומר.\r\nגשם יורד במשך כל יום שלישי,  ניתך מעננים\r\nכבדים שעלו ממערב ונפרשו מעל לעיר.  בסוף היום,\r\nכשהוא עובר באולם הכניסה של בניין המחלקה\r\nלתקשורת,  הוא רואה אותה עומדת בפתח הדלת,  בתוך\r\nקבוצה של סטודנטים הממתינים להפוגה בגשמים.\r\nהוא ניגש אליה מגבה,  שם יד על כתפה.  \"חכי לי פה,\"\r\nהוא אומר.  \"אני אסיע אותך הביתה.\"\r\nהוא חוזר ומביא עמו מטרייה.  על הרחבה בדרך\r\nלמגרש החניה הוא מושך ומקרב אותה אליו כדי לגונן\r\nעליה.  פרץ רוח פתאומי מעיף את המטרייה והופך\r\nאותה,  פנימה החוצה; בצעד מגושם הם רצים יחד אל\r\nהמכונית.\r\nהיא לבושה מעיל גשם צהוב מבריק; במכונית היא\r\nמסירה את הברדס.  סומק מציף את פניה; הוא מבחין\r\nבחזה העולה ויורד.  היא לוקקת טיפת גשם משפתה\r\nהעליונה.  \"ילדה!\" הוא אומר בלבו.  \"ילדה ולא יותר.\r\nמה אני עושה?\" אבל לבו רוטט מתשוקה.\r\nמכוניתו משתלבת בתנועה הכבדה של שעת בין\r\nהערביים.  \"חסרת לי אתמול,\" הוא אומר.  \"את בסדר?\"\r\nהיא לא עונה,  נועצת את עיניה בלהבי המגב.\r\nלפני רמזור,  באור האדום,  הוא נוטל את ידה הקרה\r\nבידו.  \"מלני!\" הוא אומר,  מנסה לשמור על נעימה\r\nקלילה.  אבל הוא כבר שכח איך מחזרים.  לא את קולו\r\nשל מאהב הוא שומע,  אלא את קולו של הורה משדל.\r\nהוא עוצר לפני בניין הדירות שלה.  \"תודה,\" היא\r\nאומרת ופותחת את דלת המכונית.\r\n\"את לא מזמינה אותי להיכנס?\"\r\n\"אני חושבת שהשותפה שלי בדירה.\"\r\n\"נוכל להיפגש הערב?\"\r\n\"יש לי חזרה הערב.\"\r\n\"אז מתי אוכל לראות אותך שוב?\"\r\nהיא לא עונה.  \"תודה,\" היא אומרת שוב,  ומחליקה\r\nהחוצה.\r\nביום רביעי היא בכיתה,  במקומה הרגיל.  הם עדיין\r\nעם וורדסוורת,  בספר השישי של \"הפרליוד\",  המשורר\r\nבהרי האלפים.\r\n\"מראש צוק שומם,\" הוא קורא בקול\r\nלראשונה ראינו מעורטלת\r\nאת פסגתו של המוֹן בְלאן,  ואז\r\nנצבט לבנו,  כי תמונה קפואה\r\nהשתררה על מחשבה רוטטת,\r\nשלא תשוב עוד לעולם.\r\n\"ובכן,  מתברר שההר הלבן המלכותי,  מון בלאן,\r\nהוא אכזבה.  מדוע?\r\n\"השמים התבהרו,  אומר וורדסוורת,  פסגת ההר\r\nנגלתה לעין,  מעורטלת,  ולבנו נצבט למראיה.  תגובה\r\nמוזרה מצד המטייל בהרי האלפים.  מדוע נצבט בו\r\nלבו? מפני שתמונה קפואה,  כך הוא אומר,  סתם תמונה\r\nעל רשתית העין,  השתררה על מה שהיה עד כה\r\nמחשבה חיה,  רוטטת.  מה היתה המחשבה הרוטטת\r\nהזאת?\"\r\nדממה.  האוויר עצמו תלוי בחלל החדר רפוי כסדין.\r\nאדם מתבונן בהר: למה זה צריך להיות מסובך כל-כך,\r\nהם מבקשים להתלונן.  איזו תשובה הוא יכול להשיב\r\nלהם? מה הדבר שאמר למלני בערב הראשון ההוא?\r\nשבלא הבזק של התגלות אין כלום.  איפה הבזק\r\nההתגלות בחדר הזה?\r\nהוא מעיף בה מבט מהיר.  ראשה שחוח,  היא שקועה\r\nבטקסט,  על-כל-פנים שקועה למראית עין.\r\n\"אותו פועל,  'להשתרר',  שב ומופיע כעבור כמה\r\nשורות.  ההשתררות,  ההשתלטות,  היא אחד הנושאים\r\nהיותר עמוקים ברצף הקטעים המוקדשים להרי\r\nהאַלְפִים.  הארכיטיפים הגדולים של הרוח,  האידאות\r\nהטהורות,  נדחקים הצדה ומפנים את מקומם לרישומי-\r\nחושים גרידא.\r\n\"אבל איננו יכולים לחיות את חיי היום-יום שלנו\r\nבממלכה של אידאות טהורות,  מוגנים מפני ההתנסות\r\nהחושית.  השאלה היא לא איך נשמור את הדמיון\r\nבטהרתו,  נגונן עליו מפני המציאות.  השאלה היא אם\r\nיוכלו השניים להתקיים יחד זה לצד זה?\r\n\"הביטו בשורה 599.  וורדסוורת כותב על מגבלותיה\r\nשל התפיסה החושית,  נושא שכבר נגענו בו קודם לכן.\r\nכשאברי החישה ממצים את יכולתם אורם מתחיל\r\nלדעוך. אבל ברגע הדעיכה האור הזה מזנק אל-על\r\nבפעם האחרונה,  כמו שלהבת של נר,  ומאיר לנו בחטף\r\nאת הסמוי מן העין. זו פסקה קשה; אולי היא אפילו\r\nסותרת את החוויה אל מול המון בלאן.  אבל נראה\r\nשוורדסוורת מחפש כאן את האיזון: לא האידאה\r\nהטהורה,  האפופה עננים,  ולא התמונה החזותית\r\nהטבועה ברשתית,  שמשתלטת ומאכזבת אותנו\r\nבבהירות-החולין שלה,  אלא תמונת החושים,  חולפת\r\nורגעית ככל האפשר,  בתור אמצעי לעורר את האידאה\r\nהקבורה עמוק יותר באדמת הזיכרון.\"\r\nהוא משתתק.  אטימות וריקנות.  הוא התקדם מהר\r\nמדי,  רחוק מדי,  איך יקרב אותם אליו? איך יקרב\r\nאותה?\r\n\"זה כמו להיות מאוהב,\" הוא אומר,  \"אילו הייתם\r\nעיוורים קרוב לוודאי שלא הייתם מתאהבים בכלל.\r\nאבל מי רוצה באמת לראות את האהובה באור הצלול\r\nהקר של מנגנון הראייה? לטובתכם אולי כדאי לכם\r\nלהביט בה מבעד לצעיף,  כדי לשמור אותה בצורתה\r\nהארכיטיפית,  הדומה לאֵלָה.\"\r\nקשה לומר שזה וורדסוורת,  אבל זה מעורר אותם\r\nלפחות.  \"ארכיטיפים?\" הם אומרים בלבם.  \"אֵלות? על\r\nמה הוא מדבר? מה הוא יודע על אהבה,  הזקן הזה?\"\r\nתמונה מן הזיכרון מציפה אותו: הרגע ההוא על\r\nהרצפה,  כשהפשיל בכוח את הסוודר שלה וחשף את\r\nשדיה הקטנים הנאים,  המושלמים.  עכשיו היא מגביהה\r\nאת ראשה בפעם הראשונה; עיניה פוגשות את עיניו\r\nובהבזק אחד רואות הכול.  היא שבה ומשפילה את\r\nמבטה במבוכה.\r\n\"וורדסוורת כותב על הרי האלפים,\" הוא אומר.\r\n\"לנו אין אלפים בארץ הזאת,  אבל ישנם הרי\r\nדְראקֶנסבֶרג,  והר השולחן הקטן יותר,  ועליהם אנחנו\r\nמטפסים בעקבות המשוררים,  מייחלים לאחד מאותם\r\nרגעי התגלות,  הרגעים הוורדסוורדיים שכולנו שמענו\r\nעליהם,\" עכשיו הוא מדבר בעלמא,  מחפה על\r\nרגשותיו.  \"אבל רגעים שכאלה לא יבואו אלא אם נפנה\r\nאת מבטנו חלקית פנימה,  אל הארכיטיפים הגדולים\r\nשל הדמיון שאנחנו נושאים בקרבנו.\"\r\nמספיק ודי! צליל קולו שלו כבר היה לו לזרא,  וצר\r\nלו גם עליה,  שהיא נאלצת להקשיב לרמזים\r\nהאינטימיים החשאיים הללו.  הוא מסיים את השיעור\r\nואחר-כך מתמהמה,  מקווה להחליף עמה מילה.  אבל\r\nהיא חומקת ונעלמת בתוך ההמון.\r\nלפני שבוע לא היתה אלא עוד פנים יפות בכיתה.\r\nעכשיו הריהי נוכחות בחייו,  נוכחות נושמת.\r\nאמצע עמוד 31",
    "Author": "ג'. מ. קוטזי",
    "Language": "אנגלית",
    "Translator": "סמדר מילוא"
}