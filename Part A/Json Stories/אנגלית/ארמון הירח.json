{
    "Article-name": "ארמון הירח",
    "Article-text": "\r\n1\r\nזה היה בקיץ שבו דרכה לראשונה רגל אדם על הירח.  הייתי אז צעיר מאוד,\r\nאבל לא האמנתי שיהיה אי-פעם עתיד.  רציתי לחיות בסכנה,  לדחוק את עצמי\r\nעד קצה גבול היכולת,  לראות מה יקרה לי כשאגיע לשם.  בדיעבד,  כמעט לא\r\nהצלחתי להגיע.  אט-אט ראיתי את כספי הולך ואוזל; איבדתי את דירתי;\r\nמצאתי את עצמי חי ברחובות.  אלמלא נערה ושמה קיטי ווּ,  קרוב לוודאי\r\nשהייתי מת מרעב.  פגשתי בה באקראי זמן קצר בלבד קודם-לכן,  אבל בסופו\r\nשל דבר למדתי כי המקרה הוא צורה של נכונות,  דרך לגאול את עצמי\r\nבאמצעות תודעתם של אחרים.  זה היה החלק הראשון. משם ואילך קרו לי\r\nדברים מוזרים.  התחלתי לעבוד אצל איש זקן בכיסא גלגלים.  גיליתי מי היה\r\nאבי.  חציתי ברגל את המדבר מיוטה לקליפורניה.  כל זה קרה כמובן לפני זמן\r\nרב,  אבל אני זוכר היטב את הימים ההם,  אני זוכר אותם כראשית חיי.\r\nהגעתי לניו-יורק בסתיו 1965.  הייתי אז בן שמונה-עשרה,  ובתשעת\r\nהחודשים הראשונים התגוררתי במעונות הסטודנטים.  בשנה א' נדרשו כל\r\nהסטודנטים באוניברסיטת קולומביה להתגורר בשטח הקמפוס,  אך מיד\r\nכשנסתיימה שנת הלימודים עברתי לדירה ברחוב 112 מערב.  שם חייתי\r\nבשלוש השנים הבאות,  ממש עד לאותו רגע שבו הגעתי לקרקעית התהום.\r\nכיוון שהסיכויים היו מאוד לרעתי,  נס הוא שהחזקתי מעמד זמן כה רב.\r\nהתגוררתי באותה דירה עם יותר מאלף ספרים.  הספרים היו ספריו של\r\nדודי ויקטור,  והוא אסף אותם מעט-מעט במשך כשלושים שנה.  ממש לפני\r\nשיצאתי ללמוד במכללה,  הציע לי פתאום לקחתם כמתנת פרידה.  ניסיתי\r\nלסרב כמיטב יכולתי,  אך דוד ויקטור,  שהיה אדם רגשני ונדיב,  לא הסכים\r\nשאדחה את מתנתו.  \"כסף אני לא יכול לתת לך,\" אמר,  \"וגם לא עצות.  קח\r\nאת הספרים כדי לשמח אותי.\" לקחתי את הספרים,  אך במשך שנה וחצי לא\r\nפתחתי אף אחת מן הקופסאות שבהן נארזו.  בדעתי היה לשכנע את דודי\r\nלקחת בחזרה את הספרים,  ובינתיים רציתי שלא יאונה להם כל רע.\r\nהסתבר שדווקא במצבן זה,  הביאו לי אותן קופסאות תועלת רבה.  הדירה\r\nשברחוב ה- 112 לא היתה מרוהטת,  ובמקום לבזבז את כספי על דברים שלא\r\nרציתי ולא יכולתי להרשות לעצמי,  הפכתי את הקופסאות ל\"רהיטים\r\nדמיוניים\".  היה זה מעין משחק הרכבה: לקבץ את הקרטונים לתצורות\r\nמודולריות שונות,  לערוך אותם בשורות,  לערום אותם זה על גבי זה,  לסדר\r\nכך ולסדר אחרת עד שבסופו של דבר החלו לדמות לחפצים של בית.  קבוצה\r\nאחת של שישה-עשר קרטונים שימשה כבסיס למזרון,  קבוצה אחרת של\r\nשנים-עשר הפכה לשולחן,  קבוצות של שבעה הפכו לכיסאות,  קבוצה של\r\nשניים הפכה לארונית לילה,  וכן הלאה.  הרושם הכולל היה חדגוני למדי,  בשל\r\nהחום בהיר העגום בכל אשר נחה העין,  אך לא יכולתי להתאפק מלחוש גאווה\r\nבתושייה שגיליתי.  ידידי סברו שזה מוזר מעט,  אלא שאז כבר למדו לצפות\r\nממני לדברים מוזרים.  תחשבו על הסיפוק,  הייתי מסביר להם,  להיכנס למיטה\r\nולדעת שהחלומות שלך עומדים להתרחש מעל לספרות האמריקנית של המאה\r\nהתשע-עשרה.  תארו לעצמכם איזו הנאה היא להתיישב לארוחה כשכל\r\nהרנסנס מסתתר לך מתחת לאוכל.  האמת היא שלא היה לי כל מושג אילו\r\nספרים נמצאים באילו קופסאות,  אבל באותם ימים הייתי טוב בהמצאת\r\nסיפורים,  וצליל המשפטים האלה נעם לי,  גם אם היו שקריים.\r\nרהיטי הדמיוניים נשארו בשלמותם כמעט שנה שלמה.  ואז,  באביב 1967,\r\nמת דוד ויקטור.  מותו היה בשבילי מהלומה נוראה; מבחינות רבות היתה זו\r\nהמהלומה הקשה ביותר שספגתי מעודי.  דוד ויקטור לא היה רק האדם\r\nשאהבתי יותר מכל אדם אחר בעולם,  הוא גם היה קרוב המשפחה היחיד שלי,\r\nהחוליה היחידה שקשרה אותי אל משהו גדול ממני.  בלעדיו הרגשתי שכול,\r\nמאכולת-אש בידי הגורל.  אילו התכוננתי איכשהו למותו,  היה לי אולי קל\r\nיותר להתמודד איתו.  אבל איך אפשר להתכונן למותו של אדם בן חמישים\r\nושתיים,  שבריאותו היתה תמיד טובה? דודי פשוט צנח ומת יום בהיר אחד\r\nבאמצע אפריל,  ובאותו רגע התחילו חיי להשתנות,  התחלתי להיעלם אל תוך\r\nעולם אחר.\r\nאין הרבה לספר על משפחתי.  מספר הנפשות הפועלות היה קטן ורובן לא\r\nנשארו על הבמה זמן רב.  עד גיל אחת-עשרה חייתי עם אמי,  ואז היא נהרגה\r\nבתאונת דרכים,  נדרסה תחת גלגלי אוטובוס שהחליק ואיבד את השליטה\r\nבשלג של בוסטון.  אב מעולם לא היה בתמונה,  והיינו אפוא רק שנינו,  אמי\r\nואני.  העובדה שנקראה בשם נעוריה העידה שמעולם לא נישאה,  אבל רק\r\nאחר מותה למדתי שאני ילד לא-חוקי.  כילד קטן מעולם לא עלה בדעתי\r\nלשאול שאלות על דברים כאלה.  אני הייתי מרקו פוג,  ואמי היתה אמילי פוג,\r\nודודי בשיקגו היה ויקטור פוג.  כולנו היינו פוגים,  והיה הגיוני לחלוטין שבני\r\nאותה משפחה ייקראו באותו שם.  בהמשך סיפר לי דוד ויקטור ששמו המקורי\r\nשל אביו היה פוגלמן,  אבל מישהו במשרדי ההגירה באליס איילנד קיצץ אותו\r\nלפוג,  שנכתב ב-\r\ng\r\nאחת,  ושם זה שימש כשם המשפחה האמריקני עד שנוספה\r\nלו\r\ng\r\nשנייה ב- 1907.  פוגל פירושו ציפור,  לימד אותי דודי,  ונעם לי לחשוב\r\nשיצור זה טבוע בהווייתי.  דימיתי שבין אבות-אבותי היה בן-חיל אחד\r\nשבאמת ידע לעוף.  ציפור שעפה בערפל נפוג,  חשבתי לי,  ציפור ענקית\r\nשחצתה במעופה את הים הגדול ולא נחה ולא שקטה עד שהגיעה לאמריקה.\r\nאין לי כל תמונה של אמי וקשה לי לזכור כיצד נראתה.  כשאני מעלה אותה\r\nבעיני-רוחי אני מוצא תמיד אשה נמוכה וכהת-שיער ולה פרקי ידיים דקים\r\nכשל ילד ואצבעות לבנות ועדינות,  ופתאום,  פה ושם,  אני מצליח לזכור כמה\r\nנעים היה מגע האצבעות האלה.  היא תמיד יפה וצעירה מאוד כשאני רואה\r\nאותה,  וזה כנראה נכון,  מפני שהיתה בת עשרים ותשע בלבד במותה.\r\nהתגוררנו בכמה דירות קטנות בבוסטון ובקמברידג',  ואני חושב שהיא עבדה\r\nבהוצאה כלשהי של ספרי לימוד,  אף שהייתי צעיר מכדי שיהיה לי מושג\r\nכלשהו מה עשתה שם.  הזיכרונות העזים ביותר שלי הם אותן פעמים שבהן\r\nהלכנו יחד לקולנוע (מערבונים של רנדולף סקוט,  \"מלחמת העולמות\",\r\n\"פינוקיו\"),  וכיצד ישבנו בחשכת האולם וחיסלנו יחד קופסה של פופקורן\r\nוהחזקנו ידיים.  היא ידעה לספר בדיחות שגרמו לי להתקפי צחקוקים צרודים,\r\nאבל דבר זה קרה רק לעתים נדירות,  כאשר הכוכבים נפגשו במסילותם.\r\nבדרך-כלל היתה חולמנית,  נוטה לזעוף מעט,  והיו פעמים שבהן חשתי בעצב\r\nאמיתי שבוקע ממנה,  תחושה שהיא נאבקת באין אי-סדר נצחי ועצום.\r\nכשגדלתי החלה להשאיר אותי יותר ויותר בבית עם שמרטפים,  אך לא הבנתי\r\nאת משמעותן של הפרידות המסתוריות הללו אלא הרבה יותר מאוחר,  זמן רב\r\nלאחר מותה.  מכל מקום,  בכל הנוגע לאבי היה חלל ריק,  הן בחייה והן\r\nלאחריהם.  זה היה הנושא היחיד שעליו סירבה אמי לשוחח איתי,  וכל אימת\r\nששאלתי את השאלה לא היתה מוכנה לזוז מדעתה.  \"הוא מת לפני הרבה\r\nזמן,\" נהגה לומר,  \"לפני שנולדת.\" לא היה כל זכר לקיומו בבית.  לא תצלום,\r\nאפילו לא שם. כיוון שלא היה לי במה להיאחז,  דימיינתי לי אותו כגרסה\r\nשחורת-שיער של באק רוג'רס,  נוסע-בחלל שעבר אל המימד הרביעי ולא\r\nהצליח למצוא את דרכו בחזרה.\r\nאמי נקברה לצד הוריה בבית-הקברות, וֶסטלוֹן,  ולאחר-מכן עברתי לגור עם\r\nדוד ויקטור ברובע הצפוני של שיקגו. חלק גדול מאותה תקופה אבד\r\nמזיכרוני,  אך כנראה הסתובבתי עצוב רוב הזמן וייבבתי לא מעט. בלילות\r\nנרדמתי מתוך בכי,  כמין יתום עלוב ברומן מן המאה התשע-עשרה.  פעם\r\nפגשנו ברחוב מכרה של ויקטור,  אשה טיפשה שהחלה לבכות כשהוצגתי\r\nלפניה,  מחתה את עיניה בממחטה ומילמלה משהו על כך שאני כנראה\r\nילד-האהבה של אֶמי המסכנה.  עד אז לא שמעתי את המונח הזה,  אך הבנתי\r\nשהוא מרמז לדברים אפלים ועגומים.  כשביקשתי מדוד ויקטור להסביר לי מה\r\nפירושו,  המציא תשובה שנשארה חרותה בזיכרוני.  \"כל הילדים הם ילדי-\r\nאהבה,\" אמר,  \"אבל רק לילדים הכי טובים קוראים כך.\"\r\nאחיה הבכור של אמי היה רווק דק וארוך בעל חוטם נשרי,  בן ארבעים\r\nושלוש,  שהתפרנס מנגינה בקלרנית.  ככל בני פוג היתה גם לו נטייה לאובדן\r\nכיוון ולחלומות בהקיץ,  לזינוקים פתאומיים ולתרדמות ממושכות.  אחרי\r\nהתחלה מבטיחה כחבר תזמורת קליבלנד היתה בסופו של דבר ידן של תכונות\r\nהאופי הללו על העליונה.  הוא איחר להתעורר לחזרות,  הגיע להופעות ללא\r\nעניבה ופעם היתה לו החוצפה לספר בדיחה גסה בטווח שמיעתו של הכנר\r\nהראשון הבולגרי.  לאחר שפוטר דילג בין כמה תזמורות פחותות חשיבות,\r\nשכל אחת מהן היתה גרועה מעט מקודמתה,  ועד שהגיע לשיקגו ב- 1953 כבר\r\nלמד להשלים עם בינוניות הקריירה שלו.  כשבאתי לגור אצלו בפברואר\r\n1958, נתן שיעורי קלרנית לתלמידים מתחילים וניגן יחד עם \"אורות הירח\"\r\nשל הַאוּוִי דאן,  הרכב קטן שהופיע בסבב הרגיל של חתונות,  טקסי\r\nקונפירמציה ומסיבות סיום.  ויקטור ידע כי חסרה לו מידת השאפתנות,  אך\r\nידע גם שיש בעולם דברים חוץ ממוסיקה.  בעצם,  דברים רבים כל-כך,  שלא\r\nפעם עמד מולם נדהם. בהיותו אדם שחלם תמיד לעשות משהו אחר שעה\r\nשעסק בענייניו,  לא יכול היה לשבת במנוחה ולהתאמן על יצירה בלא\r\nלהפסיק כדי להתעמק בבעיית שחמט,  ולא יכול היה לשחק שחמט בלא\r\nלהרהר בכישלונותיהם של ה\"שיקגו קאבס\",  לא יכול היה ללכת למגרש\r\nהבייסבול בלא לחשוב על דמות שולית כלשהי אצל שייקספיר,  ואז,  כשהגיע\r\nסוף-סוף הביתה,  לא יכול היה להתיישב עם ספרו יותר מעשרים דקות בלא\r\nלחוש דחף לנגן בקלרנית.  וכך,  בכל אשר היה ובכל אשר הלך הותיר\r\nמאחוריו שובל מגובב של מהלכי שחמט גרועים,  טבלאות משחק לא-גמורות\r\nוספרים שנקראו כדי מחציתם.\r\nאלא שלא קשה היה לאהוב את דוד ויקטור.  האוכל היה גרוע מכפי שהיה\r\nאצל אמי,  והדירות שבהן גרנו היו עלובות וצפופות יותר,  אך בטווח הארוך\r\nהיו אלה דברים פעוטים.  ויקטור לא התיימר להיות האדם שלא היה.  הוא ידע\r\nשהאבהות היא למעלה מכוחו ולכן נהג בי לא כבילד אלא כבידיד,  חבר זעיר\r\nואהוב מאוד.  ההסדר הזה התאים לשנינו.  חודש לאחר שהגעתי כבר פיתחנו\r\nמשחק שבו המצאנו יחד ארצות,  עולמות דמיון שהפכו על-פיהם את חוקי\r\nהטבע.  את הטובים שבהם שיכללנו לכלל שלמות במשך שבועות,  והמפות\r\nשציירתי נתלו במקום של כבוד מעל שולחן המטבח.  ארץ האור הסירוגי,\r\nלמשל,  וממלכת האנשים החד-עיניים.  לאור הקשיים שהעולם האמיתי הציב\r\nעל דרכינו,  היה טעם לכך שנרצה לצאת ממנו בכל הזדמנות אפשרית.\r\nזמן לא רב לאחר שהגעתי לשיקגו לקח אותי ויקטור לראות את הסרט\r\n\"סביב העולם בשמונים יום\".  גיבור הסיפור נקרא פוג,  כמובן,  ומאותו יום\r\nואילך נקראתי בפי ויקטור בשם החיבה פיליאס - רמז נסתר לאותו רגע מוזר,\r\nכדבריו,  \"שבו ניצבנו מול עצמנו על המסך\".  דוד ויקטור אהב לרקוח\r\nתיאוריות מסובכות וחסרות-שחר על דברים,  ומעולם לא עייף מלבאר את\r\nהנפלאות הגלומות בשמי.  מרקו סטנלי פוג.  לדבריו,  הוכיח שמי שהמסע\r\nטבוע בדמי,  שהחיים ישאוני למקומות שרגל אדם לא דרכה בם מעולם.  מרקו,\r\nכמובן מאליו,  על-שם מרקו פולו,  בן אירופה הראשון שביקר בסין; סטנלי,\r\nעל שם העיתונאי האמריקני שעלה על עקבותיו של ד\"ר ליווינגסטון \"בלב\r\nהמאפליה של אפריקה השחורה\"; ופוג על-שם פיליאס,  האיש שדהר סביב\r\nכדור-הארץ בתוך פחות משלושה חודשים.  לא היתה כל חשיבות לעובדה\r\nשאמי בחרה בשם מרקו פשוט מפני שאהבה אותו,  או שסטנלי היה שם סבי,\r\nאו שפוג היה שיבוש,  גחמה של פקיד אמריקני בור למחצה.  הדוד ויקטור מצא\r\nמשמעויות במקום שאיש לא העלה בדעתו לחפשן,  ואז,  בחריצות רבה,  הפכן\r\nלצורה של תמיכה חשאית.  האמת היא שכל אותה תשומת-לב שהרעיף עלי\r\nנעמה לי,  וגם אם ידעתי שדבריו הם הבל ורעות-רוח,  היה בי חלק שהאמין\r\nלכל מלה שלו.  בטווח הקצר עזר לי הנומינליזם של ויקטור לעבור בשלום את\r\nקשיי השבועות הראשונים בבית-הספר החדש.  שמות הם המטרה הנוחה\r\nביותר להתקפות, והשם פוג הזמין אינספור שיבושים ספונטניים: פוג הפך\r\nלסמוֹג וסמוֹג הפך לשמוֹק,  למשל,  ולצדם,  כיוון שפוג פירושו ערפל,  אינספור\r\nרמיזות מתחום המטאורולוגיה: לחץ אוויר,  ראות לקויה,  אובך כבד.  וכשמיצו\r\nאת כל האפשרויות הטמונות בשם משפחתי,  הפנו את תשואת-לבם לשמי\r\nהפרטי.  על משקל השם מרקו נולדו סמרקו ודמבו וממבו ג'מבו.  בסופו של\r\nדבר הצלחתי לעבור בשלום את טקס-החניכה,  אך עדיין נותרה בי רגישות\r\nלשבירות האינסופית של שמי.  שם זה היה קשור כל-כך עם תחושת האני\r\nשלי,  שרציתי להגן עליו מפגיעות נוספות.  בהיותי בן חמש-עשרה התחלתי\r\nלחתום על כל עבודותי בשם אם-אס פוג,  כמין הד יומרני לאלילי הספרות\r\nהמודרנית, אך בה-בעת נהניתי מהעובדה שראשי-התיבות האלה משמשים גם\r\nלציון המושג כתב-יד (\r\nms - ManuScript\r\n). הדוד ויקטור אישר בהתלהבות את\r\nהמהפך הזה.  \"כל אדם כותב בעצמו את תולדות חייו,\" אמר.  \"הספר שאתה\r\nכותב עדיין לא נשלם.  ולכן זהו כתב-יד.  מה יכול להיות מתאים יותר?\"\r\nאט-אט הלך השם מרקו ויצא מן המחזור.  בפי דודי הייתי פיליאס,  וכשהגעתי למכללה כבר הייתי אם-אס בפי כל האחרים. כמה פיקחים הדגישו כי האותיות\r\nהאלה הן גם ראשי-התיבות של מחלה מסוימת (טרשת נפוצה,\r\nMultiple Sclerosis\r\n), אלא שאז כבר קיבלתי בשמחה כל אסוציאציה או אירוניה\r\nאוספת שיכולתי להצמיד לעצמי.  כשפגשתי את קיטי ווּ,  היא כינתה אותי\r\nבכמה שמות אחרים,  אך אלה היו רכושה האישי,  אם אפשר לומר כך,\r\nושמחתי גם בהם: פוגי (\r\nfoggy\r\n, מעורפל) למשל,  שבו השתמשה רק\r\nבהזדמנויות מיוחדות,  וסיראנו,  שהתפתח מסיבות שיתבהרו בהמשך.  אילו\r\nזכה דוד ויקטור להכירה,  אני בטוח שהיה מרוצה,  כי מרקו,  בדרכו הצנועה,\r\nהציב לבסוף רגל על אדמת סין.\r\nשיעורי הקלרנית לא עלו יפה (נשימתי לא אבתה,  שפתי חסרו סבלנות),\r\nוחיש מהר הצלחתי להיחלץ מהם. הבייסבול משך את לבי יותר,  ובהיותי בן\r\nאחת-עשרה הפכתי לאחד מאותם ילדים אמריקנים צנומים ההולכים לכל מקום\r\nעם הכפפה ומטיחים לתוכה את אגרוף ימינם אלף פעם ביום.  הבייסבול עזר\r\nלי ללא ספק לצלוח כמה מכשולים בבית-הספר,  וכשהצטרפתי לליגת הילדים\r\nהמקומית באותו אביב ראשון,  בא דוד ויקטור כמעט לכל המשחקים כדי\r\nלהריע לי.  אלא שביולי 1958 עברנו במפתיע לסיינט פול, מינסוטה\r\n(\"הזדמנות פז\".  אמר ויקטור על משרה שהוצעה לו כמורה למוסיקה), אך\r\nבשנה שלאחר-מכן חזרנו לשיקגו.  באוקטובר קנה ויקטור מכשיר טלוויזיה\r\nוהרשה לי להיעדר מבית-הספר כדי לראות את ה\"וייט סוקס\" מפסידים\r\nבשישה משחקים בסדרת הגמר.  היתה זו השנה של ארלי וין והגו-גו סוקס,\r\nשל וולי מון וחבטותיו הארוכות שהגיעו עד הירח. אנחנו היינו בעד שיקגו,\r\nכמובן, אך בסתר-לבנו שמחנו כשהאיש בעל הגבות העבותות חבט את הכדור\r\nהחוצה במשחק האחרון.  עם תחילת העונה הבאה חזרנו לאהוד את ה\"קַאבְּס\"\r\n- הקאבס השלומיאלים,  הקבוצה שלה מסרנו את נפשנו.  ויקטור היה תומך\r\nנלהב של בייסבול באור יום,  וראה טוב מוסרי בכך שמלך המסטיק לא נכנע\r\nלעיוות התאורה המלאכותית (\"מלך המסטיק\" הוא ריגלי, וכך נקרא איצטדיון\r\nהבייסבול של הקאבס\r\n–\r\nWrigley Field\r\n). \"כשאני הולך למשחק,\" נהג לומר,\r\n\"הכוכבים היחידים שאני רוצה לראות הם הכוכבים על המגרש. זה ספורט של\r\nשמש ושל זיעה.  מרכבת אפולו מרחפת ברום השמים! הכדור הגדול לוהט\r\nבשמי אמריקה!\" היו לנו ויכוחים ממושכים באותן שנים על אנשים כמו אֶרני\r\nבֶּנְקְס, ג'ורג' אלטמן וגְלֶן הוֹבִּי, הובי היה חביב עליו במיוחד,  אך בהתאם\r\nלהשקפת-עולמו הצהיר דודי שלעולם לא יצלח בתפקיד המגיש. מפני ששמו\r\nמרמז על חוסר מקצועיות.  הערות מופרעות מהסוג הזה היו חלק בלתי-נפרד\r\nמחוש ההומור המיוחד של ויקטור.  כיוון שאז כבר פיתחתי חיבה של אמש\r\nלבדיחותיו,  הבנתי מדוע הן חייבות להיאמר בפנים חתומות.\r\nזמן קצר לאחר שמלאו לי ארבע-עשרה התרחבה אוכלוסיית הבית\r\nלשלושה. דוֹרה שַמסקי,  בת משפחת כץ,  היתה אלמנה מלאת גוף, באמצע\r\nשנות הארבעים לחייה, ולה רעמה צעקנית של בלונד מחומצן ואחוריים\r\nמהודקים בחגורה.  מאז מותו של מר שמסקי,  שש שנים קודם-לכן,  עבדה\r\nכמזכירה במחלקה האקטוארית של חברת הביטוח \"מיד אמריקן לייף\".\r\nפגישתה עם דוד ויקטור התרחשה באולם הנשפים של מלון פדרסטון,  שם\r\nעמדו \"אורות הירח\" לספק בידור מוסיקלי למסיבה השנתית של ערב ראש\r\nהשנה מטעם החברה.  לאחר תקופת חיזור מסחררת נישאו השניים במרס.  לא\r\nראיתי כל פסול בדבר כשלעצמו,  ובגאווה שימשתי שושבין בחתונתם.  אך\r\nברגע שהחל האבק לשקוע,  צר היה לי לראות כי דודתי החדשה אינה\r\nמתלהבת במיוחד מבדיחותיו של ויקטור,  ותהיתי אם אין בכך כדי ללמד על\r\nקהות מסוימת מצדה,  העדר זריזות שכלית שבישר רעות לעתיד יחסיהם.\r\nבמהרה למדתי כי קיימות שתי דורות.  הראשונה היתה כולה רעש וצלצולים,\r\nטיפוס גס וגברי שהסתער על הבית ביעילות של רב-סמל,  מעוז של עליזות\r\nנוחה-לכעוס,  יודעת-כול,  שתלטנית.  דורה השנייה היתה שתיינית ועוגבנית,\r\nתאוותנית מייבבת ומלאת רחמים עצמיים שדישדשה בבית בחלוק רחצה ורוד\r\nוהקיאה את נשמתה על רצפת הסלון לאחר הילולות שתייה.  מבין השתיים\r\nהיתה השנייה חביבה עלי בהרבה,  ולו רק בזכות הרוך שנהגה בי אז.  אבל\r\nדורה השתויה היתה חידה שלא הצלחתי לפתור,  שכן אותן התמוטטויות שלה\r\nהפכו את ויקטור סר וזעף,  ויותר מכל דבר אחר שנאתי לראות את דודי סובל.\r\nויקטור יכול היה להסתדר עם דורה הפיכחת והטרחנית,  אבל שִכרותה\r\nהוציאה ממנו חומרה וקוצר-רוח שנראו לי לא-טבעיים,  מין עיוות של האני\r\nהאמיתי שלו.  הטוב והרע היו שרויים אפוא במלחמה מתמדת.  כשדורה היתה\r\nטובה,  ויקטור היה רע; כשדורה היתה רעה,  ויקטור היה טוב.  דורה הטובה\r\nיצרה ויקטור רע,  וויקטור הטוב חזר רק כאשר דורה היתה רעה.  הייתי לכוד\r\nבמנגנון השטנים הזה יותר משנה.\r\nלמרבה המזל הגיעה איתנו חברת האוטובוסים של בוסטון להסדר נדיב.\r\nעל-פי חישוביו של ויקטור אמור היה הכסף להספיק לארבע שנות לימוד\r\nבמכללה ולהוצאות מחיה צנועות,  ועוד יישאר משהו שיעזור לי להסתדר במה\r\nשנקרא החיים האמיתיים.  בשנים הראשונות הקפיד שלא לגעת כלל בקרן.\r\nהוא האכיל אותי מכיסו ועשה זאת בשמחה,  מתוך גאווה באחריותו,  ולא\r\nהראה כל נטייה לשלוח יד בכסף או בחלק ממנו.  אך עתה,  כיוון שדורה נכנסה\r\nלתמונה,  שינה ויקטור את תוכניתו.  הוא משך את הריבית שהצטברה,  וכן\r\nחלקים מאותו משהו נוסף,  ורשם אותי לפנימייה פרטית בניו-המפשר,\r\nבתקווה לתקן את תוצאות מהלכו השגוי.  שכן,  אם דורה לא התגלתה בסופו\r\nשל דבר כאם שביקש לתת לי,  לא ראה כל סיבה שלא לחפש פתרון אחר.  צר\r\nהיה לו על אותו משהו נוסף,  כמובן,  אבל לא היה מה לעשות.  לנוכח הצורך\r\nלבחור בין העכשיו לבין האחר-כך,  ויקטור בחר תמיד בעכשיו,  וכיוון שכל\r\nחייו היו כרוכים בהיגיון של דחף זה,  רק טבעי היה שיבחר גם הפעם\r\nבעכשיו.\r\nשלוש שנים עשיתי בבית-הספר לנערים של אנסלם.  כששבתי הביתה\r\nבתום השנה השנייה כבר נפרדו דרכיהם של ויקטור ודורה,  אך שוב לא היה\r\nטעם להחליף בית-ספר,  ולפיכך חזרתי לניו-המפשר בתום חופשת הקיץ.\r\nויקטור סיפר לי סיפור מבולבל למדי על הגירושים ומעולם לא הבנתי בדיוק\r\nמה באמת קרה שם.  דובר על חשבונות בנק שנעלמו ועל כלים שנשברו,  אבל\r\nאחר-כך הוזכר איש בשם ג'ורג',  ותהיתי אם לא היתה גם לו יד בדבר.  לא\r\nלחצתי על דודי שיספר לי פרטים מדויקים,  מפני שבסופו של דבר נראה היה\r\nכי העובדה שחזר להיות לבדו היתה בשבילו הקלה ולאו דווקא מהלומה.\r\nויקטור שרד ממלחמות הנישואים,  אך אין פירוש הדבר שלא נותרו לו צלקות.\r\nהופעתו היתה מרושלת להדאיג (כפתורים חסרים,  צווארונים מוכתמים,  שולי\r\nמכנסיים מהוהים),  ואפילו לבדיחותיו נוסף אין נופך עגמומי,  כמעט צורב.\r\nאותות אלה כשלעצמם היו חמורים למדי,  אך אותי הדאיגו יותר דווקא תקלות\r\nהגוף.  היו רגעים שבהם כשל בלכתו (מין התעקמות מסתורית של הברכיים),\r\nנתקל ברהיטים,  שכח כמדומה היכן הוא נמצא.  ידעתי שהחיים עם דורה גבו\r\nממנו מחיר,  אבל ודאי היה כאן משהו נוסף.  כיוון שלא רציתי להיתפס לחרדה\r\nגדולה יותר,  הצלחתי לשכנע את עצמי שצרותיו נובעות פחות מן הגוף ויותר\r\nמהלך-נפש.  ייתכן שצדקתי,  אך במבט לאחור קשה לי כיום לחשוב\r\nשהתסמינים שראיתי לראשונה באותו קיץ לא היו קשורים להתקף הלב\r\nשגרם למותו שלוש שנים לאחר-אכן.  ויקטור עצמו לא אמר דבר,  אבל גופו\r\nדיבר אלי בצופן משלו,  ולא היו לי הכלים או התבונה לפענחו.\r\nכששבתי לשיקגו לחופשת חג המולד,  דומה היה שהמשבר חלף.  חיותו של\r\nויקטור חזרה אליו במידה רבה,  ולפתע עמדו על הפרק דברים גדולים.\r\nבספטמבר פירקו הוא והאווי דאן את \"אורות הירח\" והקימו להקה חדשה יחד\r\nעם שלושה מוסיקאים צעירים יותר שניגנו בתופים,  פסנתר וסקסופון.  הם\r\nהתכנו עתה \"אנשי הירח\" ורוב שיריהם היו יצירות מקוריות.  ויקטור כתב\r\nאת המלים,  האווי חיבר את המנגינות,  וכל החמישה שרו,  כך או אחרת.\r\n\"גמרנו עם להיטי העבר,\" הודיע לי ויקטור בבואי.  \"גמרנו עם מוסיקה\r\nלריקודים.  גמרנו עם השיכורים בחתונות.  גמרנו עם הרבע עוף,  הגיע הזמן\r\nללכת על משהו גדול.\" המופע שהכינו היה מקורי ללא ספק,  וכשהלכתי\r\nלראותם בהופעה בערב האחרת,  הפתיעו אותי השירים כגילוי של ממש - הם\r\nהיו מלאי הומור וחדוות חיים, מין השתוללות רועשת ועליזה שליגלגה על כל\r\nדבר,  מפוליטיקה ועד אהבה.  למלים של ויקטור היה ניחוח עליז,  פזמוני,  אך\r\nמבעד להן ביצבצה נעימה כמעט סאטירית.  מפגש בין ספייק ג'ונס\r\nלשופנהאואר,  אם דבר כזה אפשרי בכלל.  האווי הצליח לסדר ל\"אנשי הירח\"\r\nהזמנה להופיע באחד המועדונים במרכז שיקגו,  והם מצאו עצמם מופיעים\r\nכמעט מדי סוף-שבוע, מחג ההודיה ועד יום ולנטין הקדוש.  כשחזרתי לשיקגו\r\nלאחר סיום התיכון,  כבר עמד על הפרק מסע הופעות,  ודובר אפילו על\r\nהקלטת תקליט אצל חברה בלוס אנג'לס.  כך נכנסו הספרים של דוד ויקטור\r\nלסיפור.  הוא עמד לצאת לדרך באמצע ספטמבר,  ולא ידע מתי ישוב.\r\nזה קרה בשעת לילה מאוחרת,  פחות משבוע לפני שהייתי אמור לצאת\r\nלניו-יורק.  ויקטור ישב בכיסאו ליד החלון,  מחסל לאטו חפיסה של סיגריות\r\n\"ראלי\" ולוגם שנאפס מתוך קנקן זכוכית זול.  אני הייתי שרוע על הספה\r\nוריחפתי לי בקהות מאושרת של ויסקי ועשן.  במשך שלוש או ארבע שעות\r\nדיברנו על דא ועל הא,  אבל עתה נשתררה הפוגה וכל אחד מאיתנו נסחף\r\nבשתיקת הרהוריו.  דוד ויקטור ינק יניקה אחרונה מן הסיגרייה,  צימצם את\r\nעיניו שעה שהעשן מסתלסל מול לחיו,  ואז כיבה את הבדל במאפרה החביבה\r\nעליו,  אזכרת מהיריד העולמי של 1939. הוא הביט בי בחיבה אפופת ערפל,\r\nלגם לגימה נוספת,  מחה את שפתיו ונאנח עמוקות.  \"ועכשיו הגענו לחלק\r\nהקשה,\" אמר.  \"הסופים,  הפרידות,  המלים האחרונות.  במערבונים קוראים\r\nלזה,  נדמה לי,  לעקור את היתדות.  \"גם אם לא תשמע ממני לעתים קרובות,\r\nפיליאס,  תזכור שאני חושב עליך.  הלוואי שיכולתי להגיד שאני יודע איפה\r\nאני אהיה,  אבל פתאום קורצים לשנינו עולמות חדשים,  ואני מסופק אם יהיו\r\nהרבה הזדמנויות לכתוב מכתבים.\" דוד ויקטור השתתק כדי להצית סיגרייה\r\nנוספת,  וראיתי שידו האוחזת בגפרור רועדת.  \"אף אחד לא יודע כמה זמן זה\r\nיחזיק מעמד,\" המשיך, \"אבל האווי אופטימי מאוד.  עד עכשיו קיבלנו הרבה\r\nהזמנות,  ואין ספק שיהיו עוד.  קולורדו,  אריזונה,  נוודה,  קליפורניה.  ניסע\r\nמערבה,  עמוק אל תוך השממה.  זה יהיה מעניין,  אני חושב,  ולא משנה מה\r\nייצא מזה.  חבורה של עירונים בארץ הבוקרים והאינדיאנים.  אבל נעים לי\r\nלחשוב על המרחבים הפתוחים,  על ביצוע המוסיקה שלי תחת שמי המדבר.\r\nמי יודע אם לא תתגלה לי שם איזו אמת חדשה?\"\r\nדוד ויקטור צחק,  כמבקש לקעקע את רצינותו של ההרהור הזה.  \"העניין\r\nהוא,\" חזר ודיבר,  \"שבגלל המרחקים הגדולים אני חייב להיות קל-תנועה.\r\nצריך יהיה להיפטר מחפצים,  למסור אותם או לזרוק אותם לאשפה.  אבל כואב\r\nלי לחשוב שהם ייעלמו לנצח,  ולכן החלטתי לתת אותם לך.  אחרי הכול,  במי\r\nמלבדך אני יכול לבטוח? מי מלבדך ימשיך את המסורת? אני אתחיל בספרים.\r\nכן,  כן,  כולם.  מבחינתי זה לא יכול היה לקרות בזמן יותר טוב.  כשספרתי\r\nאותם היום אחר-הצהריים,  הגעתי לאלף ארבע מאות תשעים ושניים ספרים.\r\nמספר מוצלח,  לדעתי,  כי הוא מזכיר את גילוי אמריקה בידי קולומבוס,\r\nוהמכללה שאליה אתה נוסע נקראת על-שם קולומבוס.  כמה מהספרים שיש\r\nכאן גדולים,  כמה קטנים,  כמה עבים,  כמה דקים - אבל בכולם יש מלים.  אם\r\nתקרא את המלים האלה,  הן יעזרו אולי בהשכלתך.  לא,  לא,  אני לא מוכן\r\nלשמוע.  אפילו לא ציוץ אחד של מחאה.  ברגע שתמצא לך דירה בניו-יורק,\r\nאני אשלח לך אותם.  עותק אחד של דנטה אני שומר לי,  אבל חוץ מזה אתה\r\nמוכרח לקבל את כולם.  אחר-כך יש גם את כלי השחמט מעץ.  המגנטיים\r\nיישארו אצלי,  אבל העץ חייב ללכת אליך.  אחר-כך יש את קופסת הסיגרים\r\nעם החתימות של שחקני הבייסבול.  יש לנו כמעט כל שחקן מה\"קאבס\"\r\nבעשרים השנים האחרונות,  כמה כוכבים,  ועוד הרבה דגי רקק מקבוצות\r\nאחרות בליגה.  מאט באטס,  מימוֹ לוּנה,  ריפ רִיפַּלסקי,  פַּטסי קַבַּלֶרוֹ,  דיק\r\nדְרוֹט.  עצם האלמוניות של השמות האלה צריכה להפוך אותם לבני-אלמוות.\r\nאחרי זה יש לנו עוד כמה קישוטים קטנים,  זוטות מפה ושם.  המאפרות\r\nשקניתי כמזכרות בניו-יורק ובאלמו,  ההקלטות של היידן ומוצרט שעשיתי\r\nעם תזמורת קליבלנד,  אלבום התמונות המשפחתי,  הפרס שזכיתי בו כילד על\r\nהמקום הראשון בתחרות מוסיקה ארצית.  זה היה ב- 1924,  אם אפשר בכלל\r\nלהאמין - לפני הרבה-הרבה זמן.  ואחרון חביב,  אני רוצה שתיקח את חליפת\r\nהטוויד שקניתי בלוּם לפני כמה חורפים.  אני לא אזדקק לה במקומות שאליהם\r\nאני נוסע.  והיא עשויה מצמר סקוטי משובח ביותר.  לבשתי אותה רק פעמיים,\r\nואם הייתי מוסר אותה לצבא הישועה,  היא היתה מגיעה בסופו של דבר\r\nלאיזה יצור שתוי בביב השופכין.  הרבה יותר טוב שאתה תיקח אותה.  היא\r\nתתן לך הופעה מכובדת,  ואף פעם לא מזיק להיראות טוב,  נכון? דבר ראשון\r\nבבוקר נלך מחר לחייט וניתן אותה לתיקון.\r\n\"בזה גמרנו הכול,  אני חושב.  הספרים,  השחמט,  החתימות,  הזוטות,\r\nהחליפה.  ועכשיו,  אחרי שחיסלתי את ענייני הממלכה שלי,  אני מרוצה.  אין\r\nשום סיבה שתביט בי כך.  אני יודע מה אני עושה,  ואני שמח שעשיתי את זה.\r\nאתה בחור טוב,  פיליאס,  ותמיד תהיה איתי,  איפה שאני לא אהיה.  כרגע\r\nאנחנו נעים בכיוונים הפוכים.  אבל במוקדם או במאוחר ניפגש שוב.  אני\r\nבטוח.  הכול מסתדר בסוף,  אתה מבין,  הכל מתקשר.  תשעת המעגלים.  תשעת\r\nכוכבי-הלכת.  תשעת מחזורי הבייסבול.  תשע הנשמות שלנו.  תחשוב על זה.\r\nאין סוף להקבלות.  אבל די פטפוטים ללילה אחד.  השעה מאוחרת,  והשינה\r\nקוראת לשנינו.  בוא,  תן לי יד.  כן,  זהו,  תחזיק חזק וטוב.  ככה.  ועכשיו\r\nלחיצה.  זהו,  לחיצה לפרידה.  לחיצה שתספיק לנו עד סוף כל הדורות.\"\r\nמדי שבוע או שבועיים היה דוד ויקטור שולח לי גלויה.  בדרך-כלל היו אלה\r\nגלויות רעשניות וססגוניות של תיירים: תמונות של שקיעות בהרי הרוקי,\r\nתצלומי פרסומת של מלונות דרכים,  קקטוסים ותחרויות רודיאו,  חוות\r\nתיירים,  ערי רפאים,  נופי מדבר.  לעתים הופיעו ברכות במסגרת של פלצור\r\nמצויר,  ופעם אפילו דיבר פרד מתוך בועה שצוירה מעל ראשו: ברכות\r\nמסילבר גאלץ'.  המסרים על גב הגלויה היו שרבוטים קצרים וחידתיים,  אך\r\nאני השתוקקתי לא לחדשות דווקא,  אלא לאות חיים מפעם לפעם.  ההנאה\r\nהאמיתית היתה טמונה בגלויות עצמן,  וככל שהיו יותר המוניות וטיפשיות,  כן\r\nשימחו יותר את לבי.  בכל פעם שמצאתי גלויה כזאת בתיבת הדואר שלי\r\nהרגשתי שאנחנו שותפים לאיזו בדיחה פרטית,  ואת הטובות ביותר (תמונת\r\nמסעדה ריקה ברִינוֹ,  אשה שמנה רכובה על סוס בשַאייֶן) אפילו הדבקתי על\r\nהקיר מעל לראשי.  שותפי לחדר הבין את המסעדה הריקה,  אבל הרוכבת\r\nהשמנה נשגבה מבינתו.  הסברתי לו שקיים דמיון מפליא בינה לבין דורה,\r\nאשתו לשעבר של דודי.  ואיך שדברים מתגלגלים בעולם,  אמרתי,  יש סיכוי\r\nלא קטן שהאשה היא באמת דורה.\r\nכיוון שוויקטור לא נשאר בשום מקום זמן רב,  קשה היה לי לענות לו.\r\nבשלהי אוקטובר כתבתי מכתב בן תשעה עמודים על הפסקת החשמל הגדולה\r\nבניו-יורק (נלכדתי במעלית עם שני ידידים),  אך לא שלחתי אותו אלא\r\nבינואר,  שאז הגיעו \"אנשי הירח\" לטאהו לעבודה של שלושה שבועות.  אבל\r\nגם אם לא יכולתי לכתוב הרבה,  בכל זאת הצלחתי לשמור על קשר רוחני\r\nאיתו באמצעות החליפה.  חליפות לא היו אז כלל באופנה אצל סטודנטים\r\nלתואר ראשון,  אבל אני הרגשתי בה כמו בבית,  וכיוון שלמעשה לא היה לי\r\nכל בית אחר,  המשכתי ללבוש אותה מדי יום,  מראשית השנה ועד סופה.\r\nברגעים של מצוקה ואומללות נעם לי במיוחד להרגיש עטוף בחמימות בגדיו\r\nשל דודי,  ולעתים דימיתי שרק בזכות אותה חליפה אני נשאר שלם,  שאם לא\r\nאלבש אותה,  גופי יתפרק לגורמים.  היא תיפקדה כקרום מגן,  עור שני שסוכך\r\nעלי מפני מהלומות החיים.  במבט לאחור אני תופש היום כמה מוזר נראיתי\r\nודאי באותם ימים: צעיר כחוש,  פרוע,  מרוכז,  מנותק בעליל מהעולם.  אך\r\nהאמת היא שלא רציתי כלל להשתלב.  אם חברי ללימודים הדביקו לי את\r\nתווית התמהוני,  הבעיה לא היתה שלי.  אני הייתי האינטלקטואל הנשגב,\r\nהגאון-לעתיד הנרגן והדעתן מין מלווֹליו הפורש מן הכלל וממאן להיות חלק\r\nמן העדר.  אני מסמיק כמעט כשאני נזכר בפוזות המגוחכות שהצגתי באותם\r\nימים.  הייתי מזיגה גרוטסקית של ביישנות ויוהרה,  ונעתי בין שתיקות\r\nממושכות ומביכות להתקפים פרועים של הוללות.  כשנחה עלי הרוח הייתי\r\nמבלה לילות שלמים בברים,  מעשן ושותה כאילו בדעתי להרוג את עצמי.\r\nמצטט חרוזים של משוררים מינוריים מהמאה השש-עשרה,  מעלה נקודות\r\nסתומות בלטינית מהפילוסופיה של ימי-הביניים,  מתאמץ בכל כוחי להרשים\r\nאת ידידי.  שמונה-עשרה הוא גיל נורא,  ואף שהאמנתי באמונה שלמה שאני\r\nבוגר מיתר חברי ללימודים,  לאמיתו של דבר מצאתי לי פשוט דרך שונה\r\nלהיות צעיר.  יותר מכל דבר אחר שימשה לי החליפה תג זיהוי,  הסמל למה\r\nשרציתי להראות לעולם.  מבחינה אובייקטיבית,  לא היה כל פסול בחליפה.\r\nהיא היתה עשויה אריג טוויד ירקרק כהה עם משבצות קטנות ודשים צרים -\r\nבגד חזק ותפור היטב - אך לאחר חודשים אחדים של שימוש בלתי-פוסק היא\r\nהחלה ליצור רושם בלתי-תכליתי ונתלתה על גופי הכחוש כהרהור מפוזר\r\nשנתקמט,  מין אנדרלמוסיה מרופטת של צמר.  מה שידידי לא ידעו,  כמובן,\r\nהוא שלבשתי אותה מטעמים שברגש.  מתחת לפוזת הבעיטה במוסכמות,\r\nהשבעתי גם את הכמיהה להיות קרוב לדודי,  לגזרתו של הבגד לא היה כמעט\r\nכל קשר לכך.  אילו נתן לי ויקטור חליפה סגולה מטורזנת,  אין לי ספק\r\nשהייתי לובש אותה באותה רוח שבה לבשתי את חליפת הטוויד.\r\nבאביב,  עם תום הלמודים,  דחיתי הצעה משותפי לחדר לחלוק עמו דירה\r\nבשנה שלאחר-מכן. חיבבתי אמנם את זימר (הוא היה למעשה חברי הטוב\r\nביותר),  אך לאחר ארבע שנים של לינה משותפת ומעונות,  לא יכולתי לגבור\r\nעל הפיתוי לחיות לבד.  מצאתי את הדירה ברחוב 112 מערב ועברתי לשם עם\r\nחפצי בחמישה-עשר ביוני, דקות ספורות לפני ששני בעלי-גוף הביאו עימם\r\nאת שבעים ושש קופסאות הקרטון של ספרי הדוד ויקטור,  שנחו במחסן\r\nבמשך תשעת החודשים האחרונים.  היתה זו דירת חדר בקומה החמישית של\r\nבניין גדול עם מעלית: חדר בינוני בגודלו ומטבחון בפינה הדרום-מזרחית,\r\nארון,  שירותים,  וזוג חלונות שניבטו לסמטה. יונים טפחו בכנפיהן והמו על\r\nאדני החלונות,  ושישה פחי-אשפה חבוטים ניצבו למטה.  האוויר בפנים היה\r\nאפלולי,  רווי גוון אפרפר,  וגם בימים הבהירים ביותר הפיק זיו קלוש בלבד.\r\nבהתחלה הרגשתי כמה נקיפות-לב,  צביטות קטנות של פחד מפני החיים\r\nלבדי,  ואז גיליתי תגלית ייחודית שעזרה לי להתרגל לדירה ולמצוא בה את\r\nמקומי. היה זה בלילה השני או השלישי,  ולגמרי במקרה מצאתי את עצמי\r\nעומד בין שני החלונות,  בזווית אלכסונית לחלון שמשמאל.  הסטתי מעט את\r\nעיני לאותו כיוון,  ולפתע ראיתי פס דק של אוויר בין שני הבניינים שמאחור.\r\nמה שראיתי היה ברודוויי,  החלק הקטן,  המקוצר ביותר של ברודוויי,  והדבר\r\nהמעניין הוא שכל החלק שנגלה לעיני היה אלא בשלט ניאון,  משואה בוהקת\r\nשל אותיות ורודות וכחולות שהרכיבו את המלים \"ארמון הירח\".  זיהיתי בו\r\nאת שלט המסעדה הסינית שבהמשך הרחוב,  אך העוצמה שבה היכו בי אותן\r\nמלים מחתה כל התייחסות וקשר לעולם המעשה.  היו אלה אותיות פלא,  והן\r\nתלו בחלל האוויר,  בחשיכה,  כמסר שנשלח משמים.  \"ארמון הירח\". מיד\r\nחשבתי על דוד ויקטור ולהקתו,  ובאותו רגע ראשון וחסר היגיון איבדו\r\nהפחדים את אחיזתם בי. מעולם לא חוויתי משהו כה פתאומי ומוחלט.  חדר\r\nריק ועלוב נהפך והיה למקום של פנימיות,  צומת דרכים שבו נפגשו אותות\r\nמוזרים ואירועים מסתוריים,  שרירותיים.  המשכתי לבהות בשלט \"ארמון\r\nהירח\",  ואט-אט הבנתי שהגעתי אל המקום הנכון,  שדירה קטנה זו היא אכן\r\nהמקום שנועדתי לחיות בו.\r\nהקיץ עבר עלי בעבודה חלקית בחנות ספרים,  בהליכה לקולנוע\r\nובהתאהבות מתלקחת ודועכת חליפות לנערה ושמה סינתיה,  שפניה נמחו\r\nכבר מזמן מזיכרוני.  הרגשתי יותר ויותר בבית בדירתי החדשה,  וכאשר\r\nיתחדשו הלימודים בסתיו,  הטלתי את עצמי לסבב קדחתני של שתייה בשעות\r\nהקטנות של הלילה עם זימר ושאר ידידי,  רדיפה אחרי נערות ובולמוסים\r\nארוכים של קריאה ולימוד בשקט מוחלט.  זמן רב לאחר-מכן,  כשהשקפתי\r\nלאחור על אותם דברים ממרחק השנים,  הבנתי עד כמה פורייה היתה אותה\r\nתקופה.\r\nואז מלאו לי עשרים,  ושבועות לא רבים לאחר-מכן קיבלתי מכתב ארוך,\r\nכמעט בלתי-מובן,  מדוד ויקטור,  שנכתב בעיפרון על גב טופסי הזמנה צהובים\r\nלאנציקלופדיה \"הומבולדט\".  ממה שהצלחתי להבין פקדו את \"אנשי הירח\"\r\nזמנים קשים,  ולאחר תקופה ממושכת של מזל-ביש (הזמנות שבוטלו,  תקרים\r\nבגלגלים,  שיכור שבר את אפו של נגן הסקסופון),  התפרקה הקבוצה.  מאז\r\nנובמבר גר דוד ויקטור בבּוֹיזִי,  איידהו,  שם מצא עבודה זמנית כסוכן-מכירות\r\nמדלת לדלת של אנציקלופדיות.  אבל העניינים לא עלו יפה,  ולראשונה בכל\r\nהשנים שהכרתי את ויקטור שמעתי בדבריו נעימה של תבוסה.  \"מישכנתי את\r\nהקלרנית\",  נאמר במכתב,  \"חשבון הבנק שלי עומד על אפס,  ותושבי בויזי\r\nבכלל לא מתעניינים באנציקלופדיות\".\r\nהברקתי לדודי כסף ואחר-כך שלחתי מברק והפצרתי בו לבוא לניו-יורק.\r\nימים אחדים לאחר-מכן ענה לי ויקטור והודה לי על ההזמנה.  הוא יחסל את\r\nענייניו כאן עד סוף השבוע,  אמר,  ויעלה על האוטובוס הראשון.  על-פי\r\nחשבוני אמור היה להגיע ביום שלישי,  רביעי לכל המאוחר.  אבל יום רביעי\r\nבא והלך,  וויקטור לא הופיע.  שלחתי מברק נוסף,  אך לא קיבלתי תשובה.\r\nמספר האסונות האפשריים נראה לי אינסופי.  העליתי בדמיוני את כל הדברים\r\nהעלולים לקרות לאדם בדרך בין בויזי לניו-יורק,  ולפתע הפכה יבשת\r\nאמריקה כולה לאזור סכנה ענק,  חלום בלהות מאיים של מלכודות ומבוכים.\r\nניסיתי לאתר את בעל הבית שבו גר ויקטור,  אך לא העליתי דבר, ואז, כמוצא\r\nאחרון,  טילפנתי למשטרת בויזי.  הסברתי בזהירות את בעייתי לסמל שענה\r\nלי בטלפון,  איש ושמו ניל ארמסטרונג.  ביום המחרת החזיר לי הסמל\r\nארמסטרונג טלפון ובישר לי את הבשורה.  דוד ויקטור נמצא מת בחדרו\r\nשברחוב 12 צפון - שרוע בכיסא ומעילו עליו,  קלרנית מורכבת-למחצה\r\nלפותה באצבעות ידו הימנית,  שתי מזוודות ארוזות ניצבו ליד הדלת. נערך\r\nחיפוש בחדר,  אך הרשויות לא מצאו רמז למעשים בלתי-כשרים,  על-פי\r\nהדו\"ח הראשוני של הרופא-הבודק,  נגרם המוות ככל הנראה כתוצאה מהתקף\r\nלב.  \"לא נעים,  בחור,\" הוסיף הסמל.  \"באמת צר לי.\"\r\nטסתי מערבה למחרת בבוקר לערוך את הסידורים.  זיהיתי את גופתו של\r\nויקטור בחדר המתים,  פרעתי את החובות,  חתמתי על מסמכים וטפסים,\r\nעשיתי הכנות להעברת הגופה הביתה לשיקגו.  מצב הגופה גרם לאחראי על\r\nחדר המתים בבויזי מפח-נפש.  אחרי כמעט שבוע בדירה,  לא היה אפשר\r\nלעשות הרבה.  \"אני,  במקומך,\" אמר לי,  לא הייתי מצפה לנסים.\"\r\nערכתי את סידורי ההלוויה בטלפון,  התקשרתי לכמה מידידיו של ויקטור\r\n(האווי דאן,  נגן הסקסופון שבור-האף,  כמה תלמידים לשעבר),  ניסיתי\r\nבלב-ולב לאתר את דורה (לא הצלחתי למצוא אותה),  ואחר-כך ליוויתי את\r\nהארון לשיקגו.  ויקטור נקבר לצד אמי,  והשמים המטירו עלינו גשם כבד,\r\nשעה שעמדנו והבטנו בידידנו ההולך ונעלם בבטן האדמה.  לאחר-מכן נסענו\r\nלבית משפחת דאן שבצפון העיר,  ושם הכינה גברת דאן תקרובת צנועה של\r\nבשר קר ומרק חם.  בארבע השעות שקדמו לכך בכיתי ללא הפוגה,  ובבית\r\nלגמתי במהירות חמש או שש כוסות ויסקי כפול יחד עם האוכל.  המשקה\r\nרומם את רוחי במידה ניכרת,  ולאחר כשעה התחלתי לשיר שירים בקול רם.\r\nהאווי ליווה אותי בפסנתר,  ולזמן-מה הפכנו לחבורה צווחנית למדי.  אחר-כך\r\nהקאתי על הרצפה והקסם פג.  בשש נפרדתי לשלום ויצאתי אל הגשם בצעדים\r\nכושלים.  שוטטתי כסומא עוד שעתיים או שלוש,  הקאתי שוב על מפתן דלת,\r\nואז מצאתי זונה רזה ואפורת-עיניים בשם אגנס,  שעמדה תחת מטרייה ברחוב\r\nמואר באור ניאון.  ליוויתי אותה לחדרה שבמלון אלדורדו,  השמעתי לה\r\nהרצאה קצרה על שיריו של סר וולטר ראלי,  ושעה שפשטה את בגדיה\r\nופישקה את רגליה שרתי לה שירי ערש.  היא קראה לי מטורף,  אבל נתתי לה\r\nמאה דולר והיא הסכימה לבלות איתי את הלילה.  אלא ששנתי היתה רעה\r\nובארבע לפנות בוקר חמקתי מהמיטה,  נכנסתי לבגדי הטובים ולקחתי מונית\r\nלשדה התעופה.  לפני עשר הייתי שוב בניו-יורק.\r\nהבעיה,  בסופו של דבר,  לא היתה האבל.  אבל האבל היה אולי הגורם\r\nהראשון,  אך הוא פינה חיש מהר את מקומו למשהו אחר - משהו מוחשי יותר,\r\nמשהו ניתן יותר לחישוב מבחינת השפעותיו,  משהו קשה יותר מבחינת נזקו.\r\nשרשרת שלמה של כוחות נכנסה לפעולה,  ובשלב כלשהו התחלתי לאבד\r\nשיווי-משקל,  להסתחרר במעגלים הולכים וגדלים סביב עצמי,  עד שלבסוף\r\nיצאתי כליל מן המסלול.\r\nהאמת היא שמצבי הכספי הלך והחמיר.  הייתי מודע לכך עוד קודם-לכן,\r\nאבל עד כה הסכנה ריחפה מרחוק ולא הקדשתי לה מחשבה של ממש.  אך\r\nבעקבות מותו של דוד ויקטור,  ואלפי הדולרים שביזבזתי באותם ימים\r\nנוראים,  הסכום שהיה אמור לאפשר לי לסיים את לימודי התואר הראשון כלה\r\nבעשן.  ידעתי שאם לא אעשה מעשה כדי להשלים את החסר,  לא אצליח\r\nלהגיע לקו הסיום.  חישבתי ומצאתי שאם אמשיך להוציא כסף בקצב הנוכחי,\r\nיאזל כל כספי בנובמבר של השנה האחרונה ללימודים.  ופירוש הדבר הכול:\r\nכל פרוטה,  כל אגורה,  כל מטבע - עד הגרוש האחרון.\r\nהדחף הראשון שלי היה לעזוב את האוניברסיטה,  אך לאחר שהשתעשעתי\r\nברעיון יום או יומיים,  נמלכתי בדעתי.  הבטחתי לדודי שאסיים את הלימודים,\r\nוכיוון שהוא כבר לא היה איתנו לאשר את שינוי התוכנית,  הרגשתי שאינני\r\nחופשי להפר את הבטחתי.  נוסף על כך,  עמדה על הפרק שאלת גיוסי.  אילו\r\nעזבתי מיד את האוניברסיטה,  היתה מתבטלת הדחייה שקיבלתי לצורך\r\nלימודים,  והרעיון לצעוד בסך אל מוות מוקדם ביערות העד של אסיה לא\r\nנראה לי.  אשאר אפוא בניו-יורק ואמשיך בלימודי בקולומביה.  זו היתה\r\nההחלטה ההגיונית,  הדבר הנכון לעשותו.  אחרי התחלה כה מבטיחה אפשר\r\nהיה לצפות שלא אתקשה להמשיך לנהוג בהיגיון. מגוון של אפשרויות היה\r\nפתוח לפני אנשים במצבי - מלגות,  הלוואות,  תוכניות של שילוב עבודה\r\nולימודים - אבל ברגע שהתחלתי לחשוב עליהן,  נתקפתי שאט-נפש.  היתה זו\r\nתגובה פתאומית,  בלתי-רצונית,  התקף מטלטל של בחילה.  לפתע תפשתי\r\nשאינני רוצה כל חלק בדברים האלה ולפיכך דחיתי את כולם - בעקשנות,\r\nבבוז,  מתוך הכרה מלאה שזה עתה חיבלתי בסיכוי היחיד לעבור בשלום את\r\nהמשבר.  למעשה,  מאותו שלב ואילך לא עשיתי דבר כדי לעזור לעצמי,\r\nסירבתי לנקוף אצבע.  אלוהים יודע מדוע נהגתי כך.  בשעתו המצאתי\r\nאינספור סיבות,  אך בסופו של דבר קרוב לוודאי שכולן מסתכמות במלה\r\nאחת: ייאוש.  הייתי מיואש,  ולנוכח זעזוע כה גדול הרגשתי שנחוצה פעולה\r\nקיצונית.  רציתי לירוק על העולם,  לעשות את הדבר הפרוע ביותר העולה על\r\nהדעת.  בכל הלהט והאידיאליזם של אדם צעיר שחשב יותר מדי וקרא יותר\r\nמדי ספרים,  החלטתי שהדבר שעלי לעשות הוא לא-כלום: הפעולה שאנקוט\r\nתהיה סירוב תוקפני לנקוט פעולה כלשהי.  היה זה ניהיליזם שהועלה לדרגה\r\nשל היגד אסתטי.  אהפוך את חיי ליצירת אמנות,  אעלה את עצמי קורבן\r\nלפרדוקסים כה מרהיבים,  עד שכל נשימה שאנשום תלמד אותי להתענג על\r\nאובדני.  האותות הצביעו על ליקוי-מאורות כללי,  וככל שגיששתי אחר פירוש\r\nאחר,  תמונת אותה אפילה משכה אותי אליה,  פיתתה אותי בפשטות צורתה.\r\nלא אעשה דבר כדי לסכל את הבלתי-נמנע,  אך גם לא אמהר לקראתו.  אם\r\nהחיים יוכלו להימשך בינתיים כדרכם,  מה טוב.  אהיה סבלני,  איאחז בכל\r\nכוחי.  אלא שאני פשוט ידעתי מה צופן לי העתיד,  ואם זה יקרה היום או מחר\r\n- מכל מקום זה יקרה.  ליקוי-מאורות כללי.  החיה נטבחה,  סודות מעיה\r\nפוענחו.  הירח יסתיר את עין השמש,  ובאותו רגע איעלם.  אהיה כלי ריק,\r\nאבק אדם,  חסר פרוטה.\r\nואז התחלתי לקרוא את הספרים של דוד ויקטור.  שבועיים לאחר הלוויה\r\nבחרתי באקראי באחת הקופסאות,  חתכתי בזהירות את סרט ההדבקה בסכין\r\nוקראתי כל מה שהיה בפנים.  מצאתי שם תערובת משונה שנארזה ללא סדר\r\nאו מטרה ברורה.  היו שם רומנים ומחזות,  ספרי היסטוריה וספרי מסעות,\r\nספרי הדרכה לשחמט וסיפורי בלשים,  מדע בדיוני וכתבים פילוסופיים -\r\nאנדרלאוסיה מוחלטת של דברי דפוס.  לגבי לא היתה לכך כל חשיבות.  קראתי\r\nכל ספר עד תומו וסירבתי לשפוט אותו.  מבחינתי,  כל ספר היה שווה\r\nלמשניו,  כל משפט היה מורכב מאותו מספר מלים בדיוק,  וכל אלה עמדה\r\nבדיוק במקום שבו היתה צריכה להיות.  זו היתה הדרך שבה בחרתי להתאבל\r\nעל דודי ויקטור.  בזו אחר זו פתחתי כל קופסה,  ובזה אחר זה קראתי כל ספר.\r\nזו היתה המשימה שהצבתי לעצמי,  ודבקתי בה עד הסוף המר.\r\nבכל קופסה היתה ערבוביה דומה לזו שבקופסה הראשונה,  בליל של גבוה\r\nונמוך,  גיבובים של כתיבה קיקיונית פזורים בין יצירות-מופת,  ספרי כיס\r\nתחובים בין מהדורות בכריכה קשה,  רומנים זולים בכפיפה אחת עם דאן\r\nוטולסטוי.  דוד ויקטור לא סידר מעולם את ספרייתו בשיטתיות.  כל ספר\r\nשנקנה הונח על המדף סמוך לספר שנקנה לפניו,  ומעט-מעט התרחבו השורות\r\nועם חלוף השנים תפסו יותר ויותר מקום.  וכך בדיוק נכנסו הספרים\r\nלקופסאות.  על כל פנים,  סדר הזמנים לא שובש,  הרצף נשמר בהעדר כל\r\nעיקרון אחר.  בעיני היה זה סידור אידיאלי.  כל אימת שפתחתי קופסה יכולתי\r\nלהיכנס לפרק אחר בחיי דודי,  תקופה נתונה של ימים או שבועות או חודשים,\r\nוההרגשה שאני תופס אותו חלל רוחני שתפס ויקטור בעבר - קורא אותן\r\nמלים,  חי באותם סיפורים,  אולי חושב אותן מחשבות - היה בה מן הנחמה.\r\nהיה זה כמעט כמו ללכת בעקבותיו של מגלה-ארצות קדום,  לשחזר את צעדיו\r\nשעה שהבקיע לו דרך בארץ לא-נודעת,  התקדם מערבה בעקבות השמש,  רדף\r\nאחרי האור עד כלות.  כיוון שהקופסאות לא נשאו תוויות או מספרים,  לא\r\nהיתה לי כל אפשרות לדעת מראש לאיזו תקופה אני עומד להיכנס.  המסע היה\r\nמורכב אפוא מטיולים נפרדים,  קטועים,  מבוסטון ללנוקס,  למשל.\r\nממיניאפוליס לסופולס - מקנושה לסולט לייק סיטי. בעיני לא היתה כל\r\nחשיבות לכך שנאלצתי לדלג על-פני המפה.  בסופו של דבר יתמלאו כל\r\nהחללים הריקים,  ייגמאו כל המרחקים.\r\nאמצע עמוד 27",
    "Author": "פול אוסטר",
    "Language": "אנגלית"
}