{
    "Article-name": "אלוהים יודע",
    "Article-text": "\r\n1\r\nאבישת השונמית\r\nאבישג השונמית רוחצת את ידיה,  סכה את זרועותיה,  מסירה את\r\nהחלוק וניגשת אל מיטתי להשתרע עלי.  בעודה כובשת אותי בנועם\r\nבידיה וברגליה הקטנות ובתפיחת בטנה הפעוטה ובפיה הריחני,  אני\r\nיודע כי לא יצא מזה כלום.  הרעד בגוִי לא יחדל,  והיא תחשוש ששוב\r\nהכזיבה אותי.  הצינות המצמררות אותי עולות מתוכי.  אבישג יפה.\r\nאומרים לי שהילדה בתולה.  אז מה? גם בעבר שכבתי עם בתולות\r\nיפות בהרגשה שאני מבזבז את זמני לריק.  שתי הנשים שאהבתי יותר\r\nמכול היו נשואות כאשר הכרתי אותן ולמדו להפיק רצון מלפנַי מתוך\r\nנסיון חייהן עם בעליהן הראשונים.  בשתי הפעמים הייתי בר-מזל,\r\nשכן בעליהן שבקו חיים ברגע הנכון מבחינתי.  אבישג השונמית היא\r\nנערה נאה ונקיה,  בעלת מזג כנוע וצייתני ותנועות שקטות,  חינניות.\r\nהיא טובלת מדי בוקר,  צהרים וערב.  היא נוטלת את ידיה ורוחצת את\r\nרגליה לעתים מזומנות ומקפידה לנקות היטב ולבשם את בתי-שחיה\r\nכל-אימת שהיא קרבה אלי להאכיל אותי,  לכסות אותי או לשכב עמי.\r\nהיא צעירה מאוד,  גִזרתה דקה וענוגה,  פניה חלקים ושחומים,  שערה\r\nהשחור,  המבהיק והחלק,  מסורק לאחור וגולש מטה ומתעגל על\r\nשכמה בתלתל סדור למופת,  ועיניה גדולות מאוד,  מתרצות ומזמינות,\r\nבעלות לבנונית ענקית ואישונים כהים כגון ההָבנֶה.\r\nאף-על-פי-כן עדיפה בעיני חברת אשתי,  שעכשיו היא מבקשת\r\nלהתראות עמי לפחות פעמיִם ביום.  אלא שהיא באה לכאן אך ורק\r\nמתוך דאגה בהלתנית לחייו,  לבטחונו ולרום-מעלתו העתידי של בנה\r\nאחרֵי,  איך אומרים,  שלא יהיה חלקי עם המשכימים.  אני איני מעניין\r\nאותה,  ולאמיתו של דבר,  לא עניינתי אותה מן-הסתם מעולם.  היא\r\nרוצה שבנה ימלוך אחרַי.  סיכוייו קלושים. הוא גם בני,  כמובן,  אך לי\r\nיש אחרים - דומני,  רבים מכפי כוח הזכרון שנותר בי לקרוא\r\nבשמותיהם,  אילו אך ניסיתי למנות אותם.  ככל שאני מזקין,  כן פוחת\r\nוהולך הענין שלי בילדי,  ובעצם,  בכל אדם ודבר.  מה אכפת לי גורלה\r\nשל ארץ זו? אשתי,  מגודלת גוף ורחבת אגן,  היא ניגוד מהלך\r\nלאבישג כמעט מכל בחינה מכרעת.  שלא כאבישג,  מוכן ומזומן עמה\r\nמבט עוין לכל אדם,  ועיניה כחולות,  קטנות וחודרות.  גון עורה בהיר,\r\nועד עצם היום הזה היא צובעת את שערה בצהוב על-ידי תערובת של\r\nכרכום ושָנית,  אשר שיכללה לפני עידן ועיזנים בתום עשורים\r\nארוכים של ניסויים חוזרים ונשנים.  אשה כיפחת,  נחושה,  אנוכיית\r\nומרשימה זו נקל לה לעשות שַמות בנערה המשרתת החיישנית,  והיא\r\nמרבה לענותה במבטים נוקבים ובוחנים.  בחוש טבעי של בררן\r\nמלידה,  עינה הזלזלנית קובעת נחרצות כי מאז ומתמיד עלתה הבנתה\r\nבגברים על זו של אבישג.  מן-הסתם גם עכשיו.  ומן-הסתם גם להבא.\r\nאבל מזמן הניחה לכל הדברים הללו.\r\nאשתי,  כהרגלה,  יודעת מה היא רוצה ואינה בושה לתבוע את\r\nשלה.  כהרגלה,  היא רוצה הכול ועכשיו.  במבט אשם,  המתחמק\r\nבעצבנות ממבטי,  היא מעמידה פנים שאין לה שום מניעים נסתרים,\r\nובארשת של פיזור-דעת תמים ומרפרף היא מרמזת למיני הבטחות,\r\nששנינו יודעים כי לא הבטחתי מעודי.  וכהרגלה,  היא מתרכזת ביעד\r\nשלה בעָצמה ובדבקות,  שאינן מניחות מקום לשום תכסיסנות\r\nמעודנת,  העשויה לסייע לה בהשגתו. למשל,  אין היא מסוגלת לשדל\r\nעצמה להאמין כי ייתָּכן שעודני אוהב אותה וחושק בה באמת.  אני\r\nמוסיף לבקש שתשכב לידי.  היא סבורה ששנינו זקנים מדי לענין זה.\r\nלא כן אני.  על-כן לא נותרה לי לחימום איברי ולמילוי צרכי אלא\r\nאבישג השונמית,  שמשחה את זרועותיה ואת שדיה החמודים,\r\nהצעירים והשחומים,  בשמנים המדיפים מתיקות ובישמה את צוָארה,\r\nאזניה ושערה.  אבישג תעשה כמיטב יכָלתה,  ללא הועיל,  וכאשר\r\nתקום ממיטתי,  תשלוט בי הצינה כקודם,  גם הדכדוך לא ירפה ממני.\r\nהאור בחדרי עגמומי כל היום,  כאילו הועם בגודש של חלקיקים\r\nבלתי-נראים.  השלהבות במנורות השמן שלי מהבהבות עמומות.  עיני\r\nנעצמות לעתים מזומנות בלי שאחוש כי שוב אני שוקע בתנומה\r\nחטופה.  לרוב יש לי הרגשה שהן מזוהמות ודלוקות.\r\n\"עיני אדומות?\" אני שואל את אבישג.\r\nהיא אומרת לי שהן אדומות מאוד ומרגיעה אותן בטפטופי מים\r\nצוננים מהולים במתקית,  הנסחטים מתוך רצועות צמר לבנות.  שקט\r\nשלא מן העולם הזה שורר תחת קורת ביתי וברחובות שמתחת\r\nלחלוני,  ודומה שהוא בולם ומשתיק את כל המולת העיר בלפיתה\r\nמצמיתה.  באולמות מתהלכים שומרי ומשרתי על קצות הבהונות\r\nומחשבים חישובי קץ בלחש.  ייתָּכן שהם עורכים הימורים על כך.\r\nירושלים משגשגת יותר מתמיד,  אך האוכלוסיה רוחשת שמועות\r\nוציפיות מבהילות.  האוירה טעונה מתח ואימה גוברת,  הפגנות\r\nשאפתנות,  רמיה,  אוֹפּוֹרטוניזם רעבתני.  כל זה כבר אינו מחריד את\r\nמנוחתי.  העם מתפלג למחנות עוינים.  יעשו כרצונם.  איום של\r\nמרחץ-דמים כבר מרטיט על כנף הרוח הלילית הבאה מן הים.  למי\r\nאִכפּת? בנַי מחַכּים שאמות כבר.  מי יגַנה אותם על כך? היו לי חיים\r\nמלאים וארוכים,  לא כן? אתם יכולים לעיין בספרים.  שמואל א' וב'.\r\nמלכים א'.  גם דברי הימים,  אבל זו גִרסה משופצת וחסודה,  שהפרקים\r\nהעסיסיים ביותר בחיי הושמטו ממנה,  כביכול אינם חשובים או אינם\r\nראויים לי.  על-כן ספר דברי הימים שנוא עלי.  בדברי הימים אני\r\nמופיע כטרחן קדוש,  עבש כמים עומדים,  חסוד ותפל כאותה ז'אן\r\nד'ארק צדקנית,  ואלוהים יודע שלא הייתי כזה מעודי.  אלוהים יודע\r\nשזיינתי ונלחמתי הרבה והפקתי הנאה גדולה מזה ומזה עד הזמן שבו\r\nהתאהבתי והתינוק מת.  מכאן ואילך הלך הכול מדחי אל דחי.\r\nואלוהים יודע,  בלי ספק,  כי מאז ומתמיד הייתי בעל נפש איתנה,\r\nאמיצה ופעלתנית,  עולה על גדותיה מרוב רגשות ותשוקות ותאוות\r\nהחיים,  עד שיום אחד נאחזתי חולשה בקרב בשדה גוֹב,  ניצלתי בידי\r\nאחייני אבישי ותפסתי,  במידה המסכלת כל אפשרות של רמיה\r\nעצמית,  כי שיא כָּשרי הגופני מאחורי,  ולעולם לא יוכלו לסמוך עלי\r\nשאדע לגונן על עצמי בקרב.  בין זריחה לשקיעה,  הזדקנתי בארבעים\r\nשנה.  אותו בוקר הרגשתי צעיר מחוסן מפני כל סכנה,  ובערוב היום\r\nידעתי כי אני איש קשיש.\r\nאיני אוהב להתפאר - ידוע לי כי יש שמץ התפארות באמירה\r\nשאין לי צורך להתפאר - אבל באמת אני חושב שזכיתי בסיפור\r\nהטוב ביותר בתנ\"ך.  מי יוכל להתחרות בי? איוב? מה פתאום.\r\nמעשה-בראשית? הקוסמולוגיה הזאת היא סיפור ילדים,  מעשיה של\r\nזקנות,  הזיה קסומה שטווה לה סבתא מנומנמת,  ההולכת ונמוגה בתוך\r\nשעמום רווה-נחת.  שעשועיה של שרה הזקנה - היא צחקה ושיקרה\r\nלאלוהים,  וזה עדיין מבדר אותי כהוגן.  שרה היא כמעט חיה ומוחשת\r\nבמזגה הטוב,  הנדיב,  העליז,  ובקנאת הנשים התחרותית שלה,\r\nואברהם,  הוא כמובן עומד תמיד בנסיון,  צייתן,  הוגן,  צדיק ואמיץ,\r\nתמיד הוא הג'נטלמן המושלם ואבי האומה הנבון. אבל איפה כאן\r\nהפעולה, מרגע שתמו פרשיות יצחק והגר? יעקב מחזיק מעמד\r\nכסיפור עלילה פרימיטיבי, ויוסף הוא גרסה רוחשת חיים למדי של\r\nמעשה בבן-זקונים מפונק,  חביבו התינוקי של אביו הסֶנילי.  אבל הוא\r\nנגוז בפתאומיות שכזאת בבגרותו,  לא כן? רגע אחד הוא מחלק\r\nתבואות ואדמות במצרים כיד-ימינו של פרעה,  וכעבור פסקאות\r\nספורות הוא כבר מוטל על ערש-דוַי,  פולט את משאלתו האחרונה,\r\nשביום-מן-הימים יעלו את עצמותיו ממצרים לארץ כנען.  עוד כאב\r\nראש אחד למשה,  כעבור ארבע מאות שנה.\r\nמשה,  עלי להודות,  הוא סיפור לא-רע,  אבל ארוך,  ארוך מאוד,\r\nוהוא משווע לגיוון כלשהו בתום הפרשה של יציאת מצרים.  הסיפור\r\nמתמשך ומתמשך עם כל אותם חוקים שאין להם סוף.  מי מסוגל\r\nלהאזין לחוקים כה רבים,  אפילו בתוך ארבעים שנה? לך ותזכור\r\nאותם.  מי יכול להעלות אותם על הכתב? מתי מצא לו זמן לדברים\r\nאחרים? והוא הלא נאלץ להפיצם ברבים.  אל תשכחו כי משה היה\r\nכבד-פה.  אין פלא שהעניָן נמשך זמן כה רב.  מיכּלאנגֶ'לו עשה פסלים\r\nשל שנינו.  פסלו של משה טוב יותר.  שלי אינו דומה לי כלל.  משה\r\nהוא בעל עשרת הדיברות,  זה נכון,  אבל לי יש שורות הרבה יותר\r\nטובות.  אצלי תמצאו את הפיוט והתשוקה,  האלימות הפראית והיגון\r\nהגלמי המתַרבֵּת של שברון-הלב האנושי.  \"הצבי ישראל על במותיך\r\nחלל\".  זו שורה שלי,  וכן \"מנשרים קַלו,  מאריות גברו\".  מזמורי\r\nהתהילים שלי מחזיקים מעמד.  יכולתי לנחול חיי נצח בזכות הקינה\r\nהנודעת שלי לבדה,  לולא אני כבר נוטה למות מזיקנה.  היו לי בחיי\r\nמלחמות וחויות מלהיבות,  של התעלוּת דתית,  ריקודי זימה,  רוחות-\r\nרפאים,  רציחות,  בריחות מסמרות שיער ומרדפים מסעירים.  היו לי\r\nילדים שמתו בטרם עת.  \"אני הולך אליו,  והוא לא ישוב אלי.\" אמרתי\r\nעל זה שמת בינקותו,  בגללי או בגלל אלוהים או בגלל שנינו -\r\nתחליטו אתם.  אני יודע במי אני תולה את האשם.  בו.  \"בני,  בני,\"\r\nאמרתי על בן אחר,  שנקטל באביב בַּחרוּתוֹ.  איפה תמצאו דברים\r\nכאלה אצל משה? והחביב עלי מכּוֹל,  אותו זמר נצחון מזהיר,  אשר\r\nמרח על פנַי חיוך רחב מאוזן לאוזן בפעמים הראשונות ששמעתיו\r\nבוקע ועולה לקראתי,  בעודי הולך טופף בהתלהבות הנעורים\r\nהנאיבית שלי.  אותו עונג מתוק מיהר להחמיץ.  עד מהרה הייתי\r\nמתכווץ מאימה לשמע ההברות החמודות הללו ומעיף מבט נפחד\r\nמעבר לשכמי כמבקש להתחמק מפגיעתו של כלי נשק קטלני שינחת\r\nעלי מאחור.  איזה פחד מפני השבח המרומם הזה לגבורתי פיתחתי בי.\r\nאך מרגע שנהרג אויבי הראשון,  מבקש נפשי,  מצאתי עצמי שב\r\nומתרפק ללא בושה על אותו קילוס מיוחד במינו.  ואפילו עכשיו.\r\nבבלותי הרועדת, מסוגל אני לזרוח מרוב גאוָה ולהתגרות במחשבות\r\nזימה למראה כל אותן נערות ונשים מעורטלות רגלים בשמלות\r\nמתנופפות בגוני אדום, כחול וסגול מבהיקים, כל אותן ברכים\r\nשזופות ומפזזות, שנהרו בעליצות במורד הגבעות, כפר אחר כפר,\r\nעיר אחר עיר, לקדם את פנינו בתופים וכלי נגינה אחרים, כאשר\r\nשבנו גם הפעם עטורי נצחון, ובירכו אותנו לתפארת שוב ושוב באותו\r\nפזמון המרומם ומַשלה את הנפש:\r\nהִכָּה שאול באלפיו,\r\nודוד ברבבותיו.\r\nבמקור המנוקד זה נראה עוד יותר טוב.\r\nתארו לכם איך קיבל זאת שאול.  אני לא תיארתי לי כלום,\r\nוחיש-קל מצאתי עצמי מתקפל כדי לחמוק מפגיעתן של חניתות\r\nמתעופפות ולהציל את עורי ולמלט את נפשי.  נדמה לכם שלכם היו\r\nבעיות עם חותנים? החותן שלי רצה להרוג אותי.  למה? רק משום\r\nשהייתי יותר מדי מוצלח,  זה הכול.  בימים ההם,  כל מה שנגעתי בו\r\nנהפך לדבש.  לא יכולתי לשגות,  אפילו התאמצתי בכוונה תחילה,  לא\r\nיכולתי לעשות רושם רע על אדם,  אפילו רציתי בכך - אלא אם כן\r\nהיה אדם זה שאול.  אפילו בתו התאהבה בי,  ואחר-כך נעשתה כלבתא\r\nמרירה כאשתי הראשונה מתוך השלוש-עשרה,  הארבע-עשרה או\r\nהחמש-עשרה.  מיכל אמנם הצילה את חיי פעם אחת,  זה נכון,  אך אין\r\nבכך כדי להצדיק את הנדנוד המרושע,  שהיה מנת חלקי ברבות\r\nהימים.\r\nבכל אשר שלח אותי שאול להילָחם הלכתי.  וככל שהיטבתי לשרת\r\nאותו במלחמה נגד הפלשתים,  כן התעצמו חשדותיו רוחשי הקִנאה\r\nוהחימה שנועדתי לרשת את מקומו,  וכבר אני מחבל תחבולות כיצד\r\nלעשות זאת.  זה היה הוגן מצדו? אשמתי היא שמצאתי חן בעיני\r\nבני-אדם?\r\nבזמן ההוא כבר נידה שמואל את שאול,  ואלוהים הנחית עליו אחת\r\nמאותן שתיקות מֶטאפיסיות גדולות ואיומות,  שרק מי שהוא באמת\r\nכול-יכול ויחיד במינו כרבּוֹן העולם יש בכוחו לגזור כמותן על אדם.\r\nבענין זה יש לאל ידי לדבר מנסיוני האישי: כבר אין לי שיח ושיג\r\nעמו,  והוא אין לו שיח ושיג עמי.\r\nאפילו אני נמס לבי מחמלה לשמועה על קובלנתו המרגשת של\r\nשאול בעין-דור,  ערב מותו,  שאלוהים כבר אינו עונה לו.  וזה היה זמן\r\nרב לאחר שנמשחתי בסתר בידי שמואל בבית אבי בבית-לחם ונאמר\r\nלי - יהיה אשר יהיה ערכה של הודעה כזאת - שאלוהים בחר בי\r\nלהיות מלך בישראל ביום-מן-הימים.  הייתי בעל עניָן של ממש\r\nבמותו,  שהבטיח לי רווח נקי,  אין ספק בכך,  אבל אני נשבע כי צר\r\nהיה לי עליו לפעמים וכי ידי היו נקיות תמיד.  מעולם לא שלחתי ידי\r\nבתככים זדוניים,  רק השתדלתי להאדיר את החיבה וההוקרה,  שבהן\r\nהכניסני תחת כנפיו ביום שהרגתי את גָליָת.  אך תהפוכות מצבי-הרוח\r\nשלו היו בלתי-צפויות וקיצוניות,  וקשה היה לנחש מתי עתיד אותו\r\nאיש אציל ומעונה,  מצביאנו ומלכנו הראשון,  לשוב ולהיהפך למטורף\r\nמשתולל ולנסות לקפד את פתיל חיי.  היו ימים שבהם נראה כמבקש\r\nלהרוג פחות או יותר את כולם,  את כולם כאחד,  אפילו את יהונתן\r\nבנו,  יוצא חלציו.\r\nזו בעיה לא-קטנה לאדם,  מה? חותן המוציא את מיטב זמנו\r\nוכוחותיו בחיבול תחבולות להמיתך,  המשגר מרצחים לביתך באישון-\r\nלילה לרצוח אותך לעת בוקר ומוליך אלפי חיילים מטובי לוחמיו\r\nלמדבריות לצוד אותך,  תחת שיעשה בהם שימוש להדיפת הפלשתים\r\nבחזרה אל שפלת החוף,  שם יכירם מקומם.  הוא הציע לי את בתו\r\nלאשה אך ורק מתוך תקווה ערמומית שאיהרג תוך כדי השגת המוהר\r\nהנמוך,  שיא הגיחוך,  שדרש ממני במחירה: מאה עָרלות פלשתים!\r\nשאול התענה בהזיה הפָּרָנואידית שאפילו בתו ובנו כרוכים אחרַי,\r\nוהוא צדק בהחלט. פרשה זו לימדה אותי עובדה הנוגעת לכל אדם\r\nומן-הסתם אין בה תועלת מעשית לשום אדם: יש תבונה בשגעון\r\nוהסתַבּרוּת חזקה של אמת בכל האשמה,  כי האדם יש בו הכול,  וכל\r\nאדם מסוגל לכול.  היו ימים של הֶתקפים שטניים נסערים,  שבהם היה\r\nהרצון להרגני כל מה שנותר במוחו המבולע והקודח של שאול,\r\nמטורף מחורבן ועלוב שכמותו.  לך ותבין לרוחו.\r\nאוכל לספר לכם על כל אותם מלחמות וכיבושים ומרידות\r\nומִרדפים,  שהיו מנת חלקי.  הקמתי ממלכה גדולה כמדינת מֵיין\r\nשבארצות-הברית,  הוצאתי את עם ישראל מתקופת הברונזָה והבאתי\r\nאותו לתקופת הברזל.\r\nהיה לי סיפור אהבה וסיפור מיני,  ועוד עם אותה אשה,  ושניהם\r\nסיפורים גדולים,  ויש לי אותו תֵּיקוּ עלוב ומתמשך עם אלוהים,  מכאן\r\nועד הודעה חדשה,  אף כי ייתָּכן מאוד שאלוהים כבר מת.  השאלה אם\r\nמת או לא כמעט אינה מעלה ואינה מורידה,  שהרי היינו משתמשים\r\nבו באותו האופן בכל מקרה.  הוא חייב לי התנצלות,  אבל אלוהים לא\r\nיוַתר,  וגם אני לא אוַתר.  יש לי מגרעות,  אלוהים יודע,  ואפשר שאהיה\r\nבין הראשונים להודות בהן,  אבל עד עצם היום הזה יודע אני ברמ\"ח\r\nאיברי שאני יצור הרבה יותר טוב ממנו.\r\nאף כי מעולם לא זכיתי להתהלך ממש את אלוהים,  דיברתי אליו\r\nהמון והסתדרתי אתו על הצד הטוב ביותר עד שחטאתי לו בפעם\r\nהראשונה; אחר-כך חטא לי,  ומכאן ואילך חטאנו זה לזה.  אפילו אז\r\nהבטיח לגונן עלי.  וקיים את דברו.  אך מפני מה גונן עלי? מפני\r\nהזיקנה? מפני מות בני ואונס בתי? אלוהים העניק לי חיים ארוכים\r\nובנים רבים להנציח את שמי - אם כי כולם בעלי שמות משלהם -\r\nאבל היום יום חם כגיהנום,  גם לח ודביק,  ואני איני מצליח להתחמם;\r\nאין אני קולט חום,  אפילו כשאבישג השונמית מלטפת ומלקקת אותי\r\nומכסה אותי בגופה הקט,  החזק,  הגמיש,  היפה.  אבישג השונמית שלי\r\nיש לה תחת דשן ובעל צורה,  שלא היית מצפה למצוא בנערה\r\nקטנטונת ודקת איברים כמוה.\r\nלא תאמינו - פעם הייתי עבריין נרדף,  כשכרזת \"מבוקש\" על\r\nשמי מתנוססת בכל רחבי יהודה,  והיום אין מרבים לדבר על כך.\r\nהייתי פורע חוק נמלט,  בראש כנופיה מגוונת של שש מאות נבלים\r\nובריונים מחושלים,  הסרים למשמעתי.  יודעים אתם מה פירושה של\r\nכנופיה מאורגנת המונה שש מאות גברים קשוחים ידועי קרב? זה כוח\r\nמחץ אדיר וממושמע,  שכל צבא יקדמנו בברכה,  כולל אכיש\r\nוהפלשתים בני גת,  שהתגייסו למלחמה בישראל והזמינו אותנו\r\nלהסתפח אליהם. שאול אשם בכך שנענינו להזמנה,  אף צעדנו בסך\r\nלמלחמה בישראל; גם זה אינו ידוע לרבים,  אך אנו היינו בצד\r\nהפלשתי כאשר נערכו לקרב בגלבוע,  שבו נהרג שאול.  למזלי,\r\nשילחוּנוּ משם בידי הפלשתים בטרם תחל הלחימה.\r\nאם אי-פעם גנבתי,  בזזתי או סחטתי,  והקָרבּנות היו בני יהודה או\r\nבני ישראל - ואינני מודה בכך - הרי זה משום ששאול לא הותיר\r\nלי ברירה.  וכי כיצד אמור הייתי לשרוד לאחר שגירש אותי מעל פניו\r\nושיסה בי כמעט את כל הארץ? אנשי-זַיִף הלשינו עלי,  אנשי-מעון\r\nהודיעו לו היכן מצאתי מרגוע.  וכל אותה עת,  היה כל רצוני להוסיף\r\nלאהוב אותו.  שאול היה בעיני כאָב.\r\n\"אבי,\" קראתי אליו מתוך סבך שיחים במדרון הסלעי לאחר\r\nשקרבתי אליו בשנתו במערה במדבר עין-גדי וכָרַתִּי את כנף מעילו\r\nכדי להוכיח לו שאמנם הייתי שם.  \"ראה,  לא הרגתיך.\"\r\n\"הקולך זה,  בני דוִד?\" השיב לי ובכה,  \"לא ארֵע לך עוד.\"\r\nהבטחותיהם של מטורפים,  כהבטחות נשים,  שומר נפשו לא יסמוך\r\nעליהן.\r\nכעבור זמן כרתו הפלשתים את ראשו כאשר מצאו אותו מת\r\nלמחרת הקרב,  ותלו מה שנותר ממנו על חומת העיר בית-שָן.\r\nמעשים עקובים מדם? כאלה יש לי בשפע לכל הטעמים שבעולם.\r\nיש באמתחתי התאבדויות,  רצח מלך,  רצח אב,  רצח סתם,  רצח אח,\r\nרצח תינוקות,  ניאוף,  גילוי-עריות,  תליות,  וראשים כרותים לרוב\r\nנוסף על ראש שאול,  הקשיבו.\r\nהיו לי בנים.\r\nהיו לי פילגשים.\r\nהיה לי בן שבא אל פילגשַי לאור השמש על גג ארמוני.\r\nכוכב נקרא על שמי - ועוד בלונדון שבאנגליה - בשנת 1898.\r\nמי שמע על כוכב ושמו שמואל?\r\nאחד מבני רצח בן אחר שלי,  ומה הייתי אמור לעשות בענין זה?\r\nקין והבל? זה היה לפנים,  ואילו זה אירע בימינו.  אלוהים טיפל בקין\r\nבכוחות עצמו: \"נע ונד תהיה בארץ,\" אמר לו.\r\nקין הלך לדרכו ואדם אמר ברוך שפטרנו. אבל במקרה שלי,  כל\r\nירושלים צפופת האוכלוסין ציפתה לראות מה אעשה אחרי שהרג\r\nאבשלום את אמנון.\r\nועכשיו,  אותו דבר עצמו עומד לקרות שנית,  ועלי מוטל לבחור מי\r\nימלוך ומי ימות.  אדוניה או שלמה.  החלטה כאובה? אילו רק עדיין\r\nהיה אכפת לי גורל ילדי או עתיד ארצי.  אבל האמת היא שלא אִכפת\r\nלי.  אני שונא את אלוהים ואני שונא את החיים עלי אדמות.  וככל\r\nשאני הולך וקרב למות,  כן גוברת שנאתי לחיים.\r\nזקנתי יותר מדי,  כך אני מרגיש,  להיות אב,  אם כי איני זקן מכדי\r\nלהיות בעל,  ואני רוצה שבת-שבע אשתי תחזור אלי למיטתי.  ייתכן\r\nשהייתי הגבר הבוגר הראשון בדברי ימי העולם שהתאהב,  התאהב\r\nבאמת ובתמים,  בצורה חושנית,  מינית,  רומנטית ורגשנית.  למעשה,\r\nאני הוא שהמצאתי זאת.  יעקב דבק ברחל למן הרגע שנתן בה עינו\r\nליד הבאר בחָרָן,  אך יעקב היה נער,  וזו היתה אהבה של תינוקות\r\nלעומת אהבתי שלי.  הוא עבד שבע שנים כדי לזכות בה,  ואחר-כך\r\nעבד שבע שנים נוספות על הראשונות לאחר שאחותה טרוטת-\r\nהעינים נדחפה לו במקומה בליל הכלולות.  אני שכבתי עם בת-שבע\r\nביום שראיתיה לראשונה.  היא נתנה לי זיונים שסיחררו את מוחי\r\nבאותן שנים גדולות,  השנים הראשונות שביליתי עמה,  שבהן,  יום\r\nאחר יום,  בוקר,  צהרים,  ערב ולילה,  לא עלה בדעתי שום דבר שרוצה\r\nאני לעשותו יותר מאשר לרוץ אליה ולכרוך שוב את ידי ואת פי ואת\r\nחלצי ואת נפשי על בשרה.  אוה,  בחיי,  איך נצמדתי אליה! אהבנו\r\nלהתנשק ולדַבר.  קבענו פגישות חשאיות,  התחבקנו בדרך למיטה,\r\nהשתגענו כהוגן וצחקנו עד בלי די,  נהנינו מהשתוללות אינטימית\r\nמענגת מכל סוג ומין,  עד אשר קרס הגג על ראשינו בצורת הידיעה\r\nשהיא הרה.\r\n\"חרבון אדיר!\" אלו המלים הראשונות שעלו על דל שפתי.\r\nאין אני יודע מיהו שהגה את הרעיון להחזיר את בעלה,  אוּריה\r\nהחִתּי,  מן המחנה הצר על רבת-עמון כדי שיעניק אבהות לפרי\r\nנאפופי עם אשתו ויהפוך אותו לנצר חוקי שלו.  אבל יודע אני שזה\r\nלא עזר.\r\n\"אוריה,  רד לביתך,\" דיברתי על לבו בנועם רב ושיגרתי משלוח\r\nשל בשר ושאר מצרכים לביתו כדי לצקת דלק במרתוֹן הזנונים,\r\nשתיכנַנוּ בשבילו,  בת-שבע ואני.  \"עשה חיים.  הבאת לי חדשות\r\nטובות משדה הקרב.\"\r\nתחת זאת בחר לישון עם עבדַי על הרִצפה בארמון,  מתוך הזדהות\r\nדון-קישוטית וטֶלֶפתית עם חבריו-לנשק החונים בשדֵה עמון,  ומתוך\r\nציות מתַסְכֵּל למצוותיה של תורת משה בעניני טוהרה ולָחמה.  אין\r\nאתה רשאי לצאת למלחמת-קודש עד שיעברו שלושה ימים מאז\r\nשכבת עם אשה.  בעצם,  גם עם גבר,  כבשה,  עז או תרנגולת.\r\nהמבקשים להתחמק משירות צבאי נוהגים לשכב עם נשיהם,\r\nפילגשיהם או תרנגולותיהם ערב הגיוס.  אנו קוראים לזה סרבנות\r\nמטעמי מצפון.  אבל אוריה אפילו לא היה יהודי.  לך תתוַכח עם חִתּי.\r\n\"אוריה,  רד לביתך,\" הצעתי לו,  דיברתי על לבו,  פקדתי עליו,\r\nהתחננתי לפניו כאחוז תזזית ביום השני.  \"רד לביתך,  אוריה,  רד-נא\r\nלביתך.  אשתך מצפה לך מן-הסתם.  אשה חתיכה יש לך,  מספרים לי.\r\nלך,  תכניס לה.  תעשה לה מִספר או שניִם.  דפוק אותה.  מגיע לך\r\nהתענוג.\"\r\nשוב העדיף לישון על הרצפה שלי.  האם גוּנב משהו לאָזנו של\r\nהממזר? הרגשתי שאני הולך ומשתגע.  איני יודע מי הגה את הרעיון\r\nלהחזיר אותו לקרב על-מנת שייהָרג.  נאמר שהיה זה הרעיון שלה.\r\nבת-שבע האלמנה באה להתגורר בארמוני כאשתי השמינית ברגע\r\nשתמו ימי האבל על בעלה המת.\r\nומיד ביקשה להיות מלכה.  לא היו לנו מלכות.  כלום זה יפריע\r\nליקירתי להתמיד בבקשתה? שעה אחת היתה בארמוני וכבר הספיקה\r\nלבדוק את המגורים,  הארונות ותכשירי האיפור של נשותי האחרות\r\nולדרוש ששלה יהיו טובים וגדולים משלהן.  התינוקת התובענית\r\nכבשה את לבי מן הרגע הראשון.  העונג שהפקתי מאהבתי לבת-שבע\r\nהיה רב אפילו מזה שמצאתי באהבתי לאביגיל,  רעייתי האֶלֶגַנטית,\r\nהאנינה והמעודנת,  שהאכילה אותי במרק העדשים,  בלחם השיפון\r\nובכרֵישה הטובים ביותר שטעמתי בחיי,  והיתה שמחה לבשל בשבילי\r\nגם היום אילו היתה בין החיים.  בת-שבע,  כבר בשעה שהכרתי אותה\r\nלא היתה נוגעת בכלי מטבח אם אך מצאה דרך להימנע מכך,  ומיום\r\nשלקחתי אותה לאשה לא נאלצה עוד לעשות זאת לעולם.\r\nעכשיו היא באה לראותני מדי יום ביומו,  אך רק במסגרת המאמץ\r\nהחתרני להבטיח את שלומה.  האנוכיות הטבועה בה מלידה עודנה\r\nמרשימה אותי; טוב לראות שיש דברים שאינם משתנים לעולם.  כלום\r\nלא ציינתי פעם כי אין חדש תחת השמש? היא יודעת הרבה על\r\nהתעלסות אך מעט מאוד עלינו הגברים,  או על מה שעשוי להסתתר\r\nבלבנו.  כמעט שאינה מעסיקה עצמה במה שעשוי להסתתר בלבי.\r\nתחת זאת,  אין היא חדלה להפציר בי שאמליך את שלמה.\r\n\"אין לו שום סיכוי,\" אמרתי לה בהיתול ביום היוָלדוֹ.  \"תריסר\r\nשלם מקדים אותו.\"\r\nעכשיו נותר אדוניה לבדו.\r\n\"לא לעצמי אני דואגת,\" היא אומרת,  \"אלא לעתיד העם והארץ.\"\r\nהיא דואגת לעצמה בלבד.  העתיד אינו מעניין אותה יותר משהוא\r\nמעניין אותי.  היא מתעקשת לטעון שנתַתי לה את דִברתי.\r\n\"אני בטוחה שהבטחת לי זאת בזמן-מן-הזמנים,\" היא אומרת,  \"לא\r\nהייתי בודה מלבי דבר כזה.\"\r\nמאז ומתמיד היתה בת-שבע מסוגלת לבדות כזבים ככל העולה על\r\nלבה ולהאמין כהרף-עין שהם אמת לאמיתה.  נכליה שקופים.  אך\r\nלעולם אל תזלזל בכוחה של אשה.  וראה מה קורה שם,  במלכים א'.\r\nגם שם אני עולה על כולם.  אפשר שלשלמה מוקדשת יריעה רחבה\r\nיותר,  אך האם אפשר למצוא בכל חייו משהו שישווה לפרשה אחת\r\nבחיי גם את הפסוק המבריק האחד והיחיד שיצא מפיו - זה שבו\r\nהוא מטיל על בניה להרוג את יואב באוהל המִשכן - קיבל ממני.  כל\r\nהפסוקים המוצלחים בספר מִשלֵי הם שלי,  והוא הדין ב\"שיר השירים\r\nאשר לשלמה\".  עיינו היטב בהוראותי האחרונות.  הן נהדרות,  שנונות,\r\nדרמתיות,  שיא של ממש.  בענינו של שִמעי בן גֵרא אני מפגין פקחות\r\nגרידא.  הרבה יותר החלטי אני נשמע באשר לקרוב שלי,  יואב,  מלַוֶה\r\nנאמן במשך כל ימי חיי ומצביא אמיץ,  שעמד בראש צבאותי כמעט\r\nלכל אורך הקריֶרה שלי.  אף פעם אחת לא נמצא דופי במסירותו לי,\r\nואפילו עכשיו,  כשהוא זקן בא בימים,  הוא מקדיש את זרועו החזקה\r\nוסמכותו האיתנה להגנה על שנות שלטוני האחרונות ולהבטחת\r\nהעברה מסודרת של כס המלכות ליורש האחד אשר לו חזקה חוקית\r\nעליו.\r\nבעניָנו של יואב האיתן כצוק,  המסור,  האמיץ,  ציוִיתי: \"הרוג אותו!\r\nחסל אותו! זרוק את הממזר לכל הרוחות!\"\r\nמאז ומתמיד הייתי מלא הפתעות, לא? והיה בי די שכל לתפוס כי\r\nבאָזני שלמה יש לפרט כל דבר קו לקו.  אגלה לכם סוד על בני\r\nשלמה: כוונתו היתה רצינית להחריד כאשר הציע לגזור את התינוק\r\nההוא לשנים,  פּוֹץ שכמותו.  אני נשבע באלוהים.  בן-הכלבה\r\nהמטומטם ניסה להוכיח הגינות,  לא פקחוּת.\r\n\"הבנת מה שאמרתי לך בעניָן יואב?\" שאלתיו במבט נוקב\r\nוהמתנתי לניע ראשו המגושם בטרם אוסיף לצורך הדגשה,  \"ולא\r\nתורֵד שיבתו בשלום שאולה.\"\r\nשלמה הגביה עיניו מלוח החרס שעליו חירטט את הערותיו ושאל,\r\n\"מה פירוש שיבתו?\"\r\n\"אבישג!\"\r\nאבישג שילחה אותו מעלי וליטפה את חזי המתנשם עד שחשה כי\r\nשכך זעמי.  אחר-כך רחצה והתנגבה,  בישמה את פרקי ידיה ובתי-\r\nשחיה והסירה את חלוקה כדי לעמוד לפני רגע במלוא תפארת\r\nעירומה הבתולי,  בטרם תניף רגל חיננית ותעלה על מיטתי בברך\r\nשחומה כרקיק אפוי ותשוב ותשכב לידי עוד פעם.  ללא הועיל,\r\nכצפוי.  גם הפעם לא קלטתי שום חום.  רציתי את אשתי.  אני רוצה\r\nבאשתי גם עכשיו.  בת-שבע אינה מאמינה בזה,  ודבר לא היה משתנה\r\nלגבי דידה גם לו האמינה לי.\r\n\"כבר אינני עושה את הדברים האלה,\" משיבה לי בת-שבע\r\nבתקיפות כל-אימת שאני שב ומבקש זאת ממנה,  ואם אין לה\r\nמצב-רוח,  היא מוסיפה,  \"האהבה מגעילה אותי.\"\r\nתאוָתה אבדה לה מרגע שמצאה לה מיני עיסוקים לענות בהם.\r\nהראשון היה להיעָשות מלכה.  לא עִניינה שאנו לא היו לנו מלכות.\r\nעיסוקה הבא היה להיעשות המלכה-האם הראשונה בתולדותינו,  אמו\r\nהאלמנה של מלך יושב על כסאו.  אני מסרב לעשות עמה עִסקה\r\nומסרב להתרפס.  ודאי,  יכולתי לצוות עליה להיכנס למיטתי במחי\r\nפקודה אחת,  ואין ספק שהיתה מצייתת.  אבל זו תהיה בקשת נדבה,\r\nלא? אני דוד המלך,  ועלי להשתדל להימָנע מלבקש נדבות.  אבל\r\nאלוהים יודע,  כך או אחרת עתיד אני לשכב עמה לפחות עוד פעם\r\nאחת בטרם אשיב את רוחי ואביא את סיפורי הלא-ייאמן לכלל סיום.\r\n2\r\nלעשות ספרים הרבה\r\nלעשיית ספרים אין קץ,  וככל שאני מוסיף להרהר בסיפור הזה שלי,\r\nכן מתחזקת בי הדעה כי הריגת גלית היתה השגיאה המחורבנת\r\nוהגדולה ביותר שעשיתי מעודי.  שאול גייס אותי לצבאו בו-ביום,\r\nוכמעט כל ימי חיי מאז ואילך עמדו בסימן החרב.  ייתכן שהזיון\r\nהראשון עם בת-שבע,  והזיונים שבאו אחריו,  עוד זיון ועוד זיון,  ועוד\r\nועוד ועוד,  ולפיתתה בזרועותי עד שכמעט לא יכולתי להחזיק בה\r\nעוד ולא יכולתי לשאת את הפרידה ממנה - ייתכן שזו השגיאה\r\nהגדולה השניה שלי.  נתן באמת עלה לי על העצבים בענין הזה,\r\nוחיש-קל היה תינוק מת מוטל לפנַי.  האהבה היא חומר חזק,  מה?\r\nבימים ההם היתה אהבתי לבת-שבע איומה כנדגלות,  חיוֶרת כלבנה\r\nבכאב הלב שבה,  ברה כחמה בחדוָה שבה.  אלוהים ואני היינו ביחסים\r\nטובים למדי עד שקם והרג לי את הילד; מכאן ואילך שמרתי על\r\nמרחק.  אני בטוח שבינתיִם הספיק להבחין בכך,  כי הדבר היה לפני\r\nכשלושים שנה.\r\nפעם אחת,  עוד קודם-לכן,  בהתקף של גאוָה יתירה,  שקפץ עלי\r\nבשעת הפוגה בין כיבוש לכיבוש,  גמרתי אומר להקים מִבנה ראוותני\r\nלהאדרת שמי ולקרוא לו מקדש אדוֹנָי; אבל אלוהים אמר לא.  אלוהים\r\nיודע מהו המניע הפנימי שלי.  הבל-הבלים,  אמר קוהלת,  הכּוֹל הבל.\r\nאלוהים לא נזקק לקוהלת שיבוא וילמד אותו פרק בהלכות הבל\r\nורהב.\r\nגם אני לא נזקקתי לכך מנעורי,  שכן ידעתי טוב משלושת אחי\r\nהגדולים והנרגזים בשדה המערכה,  שאני בוער באש של שחצנות\r\nומתפוצץ מיצר התרברבות כאשר נקרתה לי ההזדמנות להתמודד\r\nעם גָליָת בקרב פנים-אל-פנים. בשום אופן לא הייתי מוכן להחמיץ\r\nאת שעת הכושר.\r\nלא הטיתי אוזן לאחי כאשר הורו לי לשוב לבית-לחם לאחר\r\nשמסרתי להם את המזונות ששלח להם אבי לכלכלתם בשדה\r\nהמערכה.  תחת זאת פניתי,  באותה עזות-מצח שכבר הוציאה לי שם\r\nרע בחוג המשפחה,  ודילגתי בזריזות מעמדה לעמדה במשימה של\r\nגירוי יצרים ממולח,  כשאני מעורר סקרנות בלב האנשים לכל אורך\r\nקו החזית בחוצפתי שלוחת הרסן ובתום הבוטה שלי.  מי מהם יכול\r\nלעמוד בפני רצונו לדעת מעט יותר על אותו בחור פזיז ורענן\r\nמהרריה הנידחים של יהודה הנחשלת,  שצץ ביניהם ברגע הנכון\r\nונראה כה שש לקרב?\r\nלא שאול.  ודאי שלא שאול זה,  אשר חתר,  בשכל ישר ונחוש שלא\r\nכמנהגו,  להקים צבא קבע מקצועני במקום אותם גיוסים מסורתיים\r\nשל גדודי מתנדבים מבולגנים,  שמשפחות יחידות,  כגון משפחתנו,  או\r\nכפרים או ערים או שבטים,  היו מחליטים לקחת בהם חלק או לשבת\r\nבחיבוק-ידים כל-אימת שפרץ איזה משבר בטחוני. שאול טרח הרבה\r\nבכינון מִמשל ריכוזי.  הוא הִכה את העמונים ביָבש גלעד,  חבט כהוגן\r\n- בסיועו הפעיל והחיוני של יהונתן בנו - בעכוזם של הפלשתים\r\nבמִכמש,  ופשט על העמלקים במִדבר הנגב.  במהלך ההתקפה על\r\nהעמלקים גרם קרע סופי עם שמואל משום שלכד את מלכם חי\r\nלצָרכי כופר ולקח את מיטב הצאן לשלל: המטלה,  כפי שהציג אותה\r\nשמואל,  שדיבר בשם אדוני,  היתה בפירוש להשמיד את כולם,  לשחוט\r\nאותם,  מאיש ועד אשה,  מעולל ועד יונק,  משור ועד שה,  מגמל ועד\r\nחמור.  שאול לא ידע חכמות ולא היה מסוגל להגיד את השקר האחד\r\nשאולי היה בו כדי להרגיע את האיש הקדוש הזועם שלנו: \"שכחתי.\"\r\nבמקום זה הימר על תירוץ מגושם,  כביכול נלקחו הצאן והבקר כדי\r\nלהקריב קרבנות.\r\n\"שְמוֹע מזבח טוב,  להקשיב מחֵלב אֵילים,\" היתה הגערה הזעופה,\r\nשהפטירה לעומתו הדמות חמורת הסבר שהיתה פטרון לשנינו,  איש\r\nבשעתו.  \"יען מאסת את דבר אדוני ויִמְאָסְך מִמֶּלֶך.\"\r\nאני יכולתי לומר לשאול שזה לא יצליח לו.  שמואל שיסף את אגג,\r\nהמלך העמלקי,  לגזרים,  הלך בכעס לביתו אשר ברמה,  ולא הוסיף\r\nלראות את פני שאול עד יום מותו. לגבי שאול,  היה הקרע הזה עם\r\nשמואל משא כבד של מצוקה נפשית,  שלא תמיד עמד לו כוחו\r\nלשאתו,  וכן סבך לבטים שמעולם לא הצליח להשתחרר ממנו כליל.\r\nלגבַּי,  היתה כאן פריצת-דרך.\r\nשיטות הגיוס של שאול היו ידועות לי.  כל-אימת שראה גבר חזק\r\nאו בן-חיל,  אסף אותו אליו,  לצבא הקבע שלו,  כשכיר-חרב שגבורתו\r\nוהתלהבותו תזַכּינה אותו בשכר נדיב בצורת נתח הגון מן השלל.\r\nבתום הדו-קרב,  כאשר חזרתי ובידי ראשו,  חרבו ושריונו של גָליָת -\r\nאינכם מתארים לכם אילו כוחות היו דרושים כדי לסחוב את כל הזבל\r\nהזה במעלה הגבעה בלי שום עזרה - אסף אותי שאול אליו בו-ביום\r\nולא הניח לי עוד לשוב לבית אבי.\r\nעלי להודות כי לא תמיד היו החיים על חרבנו בלתי-נעימים\r\nבימים ההם,  כאשר הִכּינו במרץ רב בפלשתים,  בעמונים,  במואבים,\r\nבארמים,  והבסנו אותם דרך קבע עד שהנצחון נראה לנו קל והאומץ\r\nדבר המובן מאליו.  אך המלחמות נגד אבנר,  שבע,  עמשא,  אבשלום,\r\nואפילו שאול,  היו ענין אחר לחלוטין.  כל אלה היו בני עמי.  אחדים\r\nמהם קרובי משפחה.  עמשא אחייני,  אבשלום בני.  התכוונתי לכל מלה\r\nכאשר אמרתי,  \"בני אבשלום,  בני,  בני אבשלום,  מי יתן מותי אני\r\nתחתיך!\" אבל אלוהים ויואב לא הותירו לי סיכוי.  חיסול בנך,  יוצא\r\nחלציך,  עצמך ובשרך,  בעוון איזו עבירה קלה ונסלחת - כפי שביקש\r\nשאול לעשות ליהונתן - אולי הוא מצטייר כעונג משכר בעיני אבות\r\nמסוג מסוים.  אני איני נמנה עמם.  בקושי רב הבאתי עצמי אפילו\r\nלגעור במי מבנַי.  נדמה לי שפינקתי אותם כאשר חסכתי את שבטי -\r\nרובם עשו דברים בזויים או מטופשים,  אפילו חביבַי המועדפים.\r\nביחוד חביבַי.  ובמות אבשלום,  מיררתי בבכי כאילו לבי עומד\r\nלהישָבר.\r\nבכיתי עוד יותר מזה כאשר שכב בני התינוק על ערש דוַי וגסס\r\nלאִטו.  שבעה ימים תמימים התאבלתי ופני כבושים בארץ.  לא אכלתי\r\nלחם.  נבוכדנֶאצר השתגע ולחך עשב כשור.  אני הייתי שפוי\r\nוהתנהגתי בצורה דומה,  מתוך תקוָה שצומי ובכיי יזיזו משהו\r\nלאלוהים ויעוררו את רחמיו.  אפס סיכוי.  הר יותר קל להזיז.\r\nזה היה אחד הפגמים באָפיי - היו בי רגשות חמים לילדי,  לפחות\r\nלבנַי.  לבנותי לא שמתי לב.  זה היה פגם נוסף,  ושילמתי עליו ביוקר\r\nבאֳפָנִים סבוכים,  שאפילו היום יקשה לגולל אותם במלואם.  כאשר\r\nנאנסה בתי החמודה תמר בידי אמנון,  אחיה למחצה,  חרה לי,  כמובן.\r\nאך בעיקר התעצבנתי על שהעמידו אותי במצב מביך וקיוִיתי\r\nשיסתדר מעצמו.  לא נקטתי שום פעולה.  הנחתי שהפרשה תתנדף,\r\nונראה היה שכך אמנם יקרה.  וכעבור שנתים התאבלתי על מותו\r\nהאלים של אמנון ועל גלותו של אבשלום הנוקם,  שברח לגְשוּר לאחר\r\nשניצח על שחיטתו.\r\nשלוש שנים תמימות נקפו עד ששידל אותי יואב להתיר את שובו.\r\nועוד שנתים עד שהתרתי לאבשלום לבוא לארמון לראות את פני.\r\nאבשלום השתחוָה.  אני נשקתי לו.  ולא עבר זמן רב עד שחולל מרד\r\nמזוּין,  שאילץ אותי לנטוש את ירושלים עירי ולהימלט לעבר הירדן.\r\n\"זוכר את הקללה?\" הזכיר לי נתן,  כמעט בעליצות,  כאשר עשינו\r\nדרכנו ברגל מירכתי העיר לעבר נחל קדרון.  נצחונו של אבשלום היה\r\nכמעט נחרץ.  בלי שום התראה,  אפילו מכת ברק היא פחות פתאומית.\r\nואני מלך במלוא כוחו.  השארתי עשר פילגשים לשמור על הנקיון\r\nבארמוני.\r\nודאי שזכרתי את משפט האלוהים,  שנמסר לי מפי נתן,  שעכשיו\r\nמצא לנכון לקרוא לו קללה.  איזו שטות קפצה עלי,  להניח שאוכל\r\nלהימָלט בלא עונש משיגורו של אוריה החִתּי אל מותו? ידיעתי שלא\r\nאימָלט מעונש ניכרה בהזדהותי הספונטנית עם האיש הרש במשל\r\nשהמציא נתן לאותו מעמד - האיש שכבשתו האחת והיחידה נגזלה\r\nבידי העשיר שהיה לו צאן למכביר.\r\n\"חי אדוני,\" קראתי בזעם,  שגאה בי כנגד העבריין השחצן,\r\n\"בן-מוות האיש העושה זאת!\"\r\n\"אתה,\" קרא נתן,  ומחא כף אל כף בצָהֳלַת גיל על הצלחת\r\nתכסיסו,  \"האיש.\"\r\nהממזר תפס אותי על חם.  ומסכת התגמול,  שדיקלם באָזני,  אכן\r\nהיה בה טעם של קללה.\r\n\"שלוש הן הדרכים ללַמדך חרטה,\" פצח ואמר,  \"לא,  שתהיינה\r\nארבע.  כי ארבעה דברים המה שיצערוך עד אין קץ.\" הטפותיו של\r\nנתן הן כחומץ לשינים,  כעשן לעינים.  לעומת נתן,  אפילו פולוניוס\r\nהיה שתקן כספינכס.  ואולם מועקת החשש שלי סרה מעלי בהדרגה\r\nבהמשך דבריו.\r\nקביעתו כי לא תסור חרב מביתי עד עולם לא הדאיגה אותי\r\nבמיוחד; ממתי, לפנַי ואחרַי,  היה השלום מנת חלקם של תושבי הסהר\r\nהפורה הזה,  המשתרע בין אסיה לאפריקה ובין המדבר הערבי לים\r\nהתיכון? או,  ככל הידוע לנו,  של שאר דרי עולם? זאת יכולתי לקבל\r\nעלי באהבה,  ותשומת-לבי כבר היתה בסכנת התפוגגות,  עת החל\r\nלהרחיב את הדיבור בסעיף שניִם בגזר-דיני האולימפי,  שלא נראה לי\r\nמבהיל מקודמו.\r\nרעה תקום עלי מתוך ביתי.  אז מה? הלא זו השתלשלות שכל הורה\r\nיהודי רואה כדבר מובן מאליו.  מי האב שאין לו כל מיני צרות\r\nצרורות מילדיו? מנת חלקם של שופטינו הראשונים לא היתה טובה\r\nמשלי.  בניו של שמואל לקחו שוחד; אלה של קודמו,  עֵלי,  שכבו עם\r\nנשים במִשכן העדה.  ולי היו בנים רבים מספור.  כלום יש בהם אחד\r\nהיודע הכרת-טובה מהי? חדה משן נחש היא כפיות-הטובה של\r\nילדיך.\r\nהחלק השלישי נשמע ערטילאי למדי: מכיוָן ששכבתי עם אשתו\r\nשל אחר,  תבוא עלי חרפה דומה על-ידי נשַי בסיועו של איזה רע.  זה\r\nנראה לי עונש הוגן למדי,  אם יתממש אי-פעם.  אך מי יכול היה\r\nלנחש מתוך ניסוחיו הסתומים של נתן כי דווקא בני יוצא חלצי יהיה\r\nאותו \"רֵע\",  שיעשה עם נשי לעיני השמש מה שעשיתי אני עם אשת\r\nאוריה בצל ובסתר? מי היה מנחש שאמנון יאנוס וישפיל את אחותו\r\nלמחצה? היכן תמצאו שם,  בכל אותה רשימת עֳנשים ארוכה שגולל\r\nלפני נתן,  רמז כלשהו לכך שאין הוא מדבר על עֳנשים נפרדים,  אלא\r\nעל השתלשלויות הקשורות זו בזו ללא הפרד,  העתידות להתמזג\r\nלמכלול מקיף בהתקוממות הפתאומית בהנהגת בני אבשלום?\r\nנתן הוסיף והכביר דברים סתומים נוסח דֶלפי,  ואפילו הייתי\r\nמתרכז בהם,  מן-הסתם הייתי מחמיץ בנבואתו כל אות לכך\r\nשאבשלום עתיד להיות הגורם הראשי בהגשמתה.  אלוהים נהג\r\nבערמה כאשר בחר לו לדובר קשקשן מסוגו של נתן.  הוא ידע יפה\r\nשאקשיב לו בחצי-אוזן; שאם לא כן,  אפשר שהייתי מונע את כל זה.\r\nכבר הייתי יודע איך,  הייתי מוצא דרכים.  שמי דוִד,  ולא אֶדיפּוּס,  ואני\r\nהייתי מפורר את הגורל לשבבים.  בימים ההם הייתי מוכן לחטוף את\r\nהברק מהרקיע כדי להציל את ילדי.  אבל אלוהים,  הנמושה הזה,  לא\r\nרצה שאדע.  זו היתה אחת הפעמים הבודדות שהצליח להערים עלי.\r\nבמרוצת הזמן התגשם הכול.  כן הכול.  אפילו סעיף ג' באותו צרור\r\nעֳנשים סתום.  אם כי פילגשי הן, ולא נשי, שכבודן חולל לאחר\r\nשנטשתי את העיר.  אך אני מעודי לא חשבתי על בני כעל \"רֵע\" או\r\nעל פילגשי כעל נשי.  לומר את האמת,  אפילו על רוב נשי לא חשבתי\r\nכעל נשים.  מיכל,  אביגיל ובת-שבע היו נשים שנודעה להן חשיבות\r\nמיוחדת בעיני בשלבים שונים של חיי,  ועכשיו אבישג.  נערה שחורת\r\nשיער זו יפה להפליא בעירום,  ביחוד בצומת שחור השיער שבין\r\nירכיה - אפילו בת-שבע אומרת זאת - ויש לי מחשבה לשאת\r\nאותה לאשה אם נוסיף להתראות עוד זמן רב על ערש הדוַי שלי.  אבל\r\nזה לא אומר כלום.  זכור לי איזו הכרת-טובה לנתן חשתי להרף-עין,\r\nכאשר שירבב במפתיע לתוך המוֹנוֹלוֹג המתמשך שלו נימה\r\nאופטימית,  שהיה בה כדי לבשר חתימה טובה.\r\n\"אל תדאג,  אל תדאג,\" הרגיע אותי במשיכת כתף מנחמת,  \"אדוני\r\nהעביר חטאתך.\" זה נשמע טוב.  \"לא תמות.\" עוד יותר טוב.  ואז באה\r\nהפואנטה.  \"אפס,  הבן היִלוד לך,\" אמר נתן,  \"מות ימות.\"\r\nסמוך על אלוהים,  תמיד ישרבב התחכמות שכזאת.\r\nברגע אחד איבדתי את אלוהי ואת תינוקי.\r\nעד שהעביר חטאתי מעלי והטיל אותה על תינוקי,  היינו,  אלוהים\r\nואני,  ביחסי ידידות שאין למעלה מהם.  ביקשתי הדרכה רק\r\nכשהתחשק לי.  תמיד יכולתי לסמוך עליו שיענה לי.  שיחותינו היו\r\nחבריות ועניָניות.  בלי להכביר מלים.\r\n\"הארד לקעילה להושיע את העיר?\" שאלתי אותו בימים שעוד\r\nהייתי פליט ביהודה.\r\n\"קום רד לקעילה והושע את העיר,\" השיב לי בתבונה.\r\n\"האעלה חברונה למען ימשחו אותי זקני יהודה למלך?\" שאלתי\r\nאותו לאחר שהגיעוני החדשות על מות שאול ולאחר שהבאתי את\r\nהקינה הנודעת שלי לידי גמר.\r\n\"למה לא?\" השיב לי אלוהים לשביעות רצוני המלאה.\r\nתמיד,  ללא יוצא-מן-הכלל,  קיבלתי ממנו את התשובות שרציתי\r\nלשמוע; ולפעמים נדמה היה לי שאני מדבר אל עצמי.  לא סבלתי\r\nכלל מאותו טרטור של ברקים ורעמים,  שהיה קללת חייו של משה\r\nמרגע שפלש לתוכם אלוהים,  אף לא קמצוץ מאותה סאת יסורים,\r\nאותה דממה עמוקה, אטומה ומתמשכת, שבסופו של דבר הוליכה את\r\nשאול אל בעלת-האוב המנוּדה מעין-דור,  כדי להתיַחד ביאושו עם\r\nרוחו של שמואל,  האיש האחראי יותר מכל בן-אנוש אחר להידרדרות\r\nמצבו הנפשי.  כאשר ניתק שמואל את יחסיו עם שאול והשליכו\r\nמעליו להיסָחף בעמק-הבכא של עולמנו כשהוא נסמך על משאביו\r\nהרופפים ותו לא,  נטל משאול כל תקוָה באלוהים אחת ולתמיד.\r\nלעולם לא זכה עוד שאול באיזו מלה,  איזה אות,  שיש מי שמתבונן בו\r\nממעל,  או שיש מי שאִכפת לו.  העולות שזבח מוטב היה להן שיעלו\r\nעל שולחנו בצורת קציצות.\r\nבלחץ צרכיו הדוחקים הלך שאול אל בעלת-האוב מעין-דור כדי\r\nלשמוע מפי רוחו של שמואל על תוצאות הקרב בגלבוע,  שצבאות\r\nהפלשתים והעברים התכוננו לערוך ביום המחרת.  ושמואל הכניס לו\r\nחזק,  ישר בין העינים: שאול ימות למחרת,  יהונתן ימות,  עוד שנים\r\nמבניו ימותו,  ובני ישראל יוּכּו עד העצם וינוסו מבתיהם ואהליהם.\r\nידיעה זו היתה דרושה לו לשאול כמו חור בראש.  המורל שלו היה\r\nירוד בלאו הכי.  אדם בעל רוח נדיבה מזו של שמואל עשוי היה לסייע\r\nלו בעצה טובה.  מה היה כואב לו לשמואל אילו אמר לשאול,  אל\r\nתילָחם? תן להם לכַתת את רגליהם בעמק יזרעאל.  לאן כבר יגיעו?\r\nזַנֵב בהם מהגבעות.  הטרד אותם,  התגרה בהם,  דחה את העימות,\r\nהתמהמה כה וכה.  פגע בהם במאסף,  חבוט בהם באגפים.  הצק להם\r\nפה,  הצק להם שם.  כמה זמן יחזיקו מעמד?\r\nאבל שִמשו של שאול נטתה לשקוע,  ושמשי שלי עמדה לזרוח.\r\nטוב לקדם את פני הגורל כשהוא פועל לטובתך.  כשאינו נוהג כן,  אַל\r\nתקרא לו גורל,  קרא לו אי-צדק,  בוגדנות,  או סתם מזל רע.\r\nועכשיו שמשי היא ההולכת ושוקעת,  בעוד אדוניה ושלמה\r\nמתמרנים לתפוס עמדה עדיפה,  ובת-שבע,  המנהלת שדולה למען\r\nבנה,  מבקרת אצלי מתוך כוונות פתלתולות ושקופות,  כשמאחורי\r\nהקלעים מעודד אותה נתן,  המניח בצדק כי הקרקע רועדת תחת\r\nרגליו.  אם אמות מחר,  לא יחיה נתן זמן רב אחרי.  ודומה כי אלוהים\r\nאינו נוטה להתערב במהלך העניָנים בימינו אלה.  נסים כבר אינם\r\nמתרחשים.\r\nלגבי בת-שבע,  כל גילוי של התעניינות בשלום הזולת הוא מאמץ\r\nרצוני כבד,  שהיא מסוגלת לעמוד בו כתשעים שניות.  עכבות אינן\r\nמטִבעה,  הטַקט זר לה לחלוטין.  היא מראה לי את התחתונים החדשים\r\nשתפרה; עודנה מעצבת דברים כאלה מפעם לפעם כדי להעסיק את\r\nעצמה. אם אבישג מטפלת בי אותה שעה,  היא מתבוננת בה בהבעה\r\nמשועממת ופולטת הערות ביקָרתיות,  כספורטאי בגימלאות המחלק\r\nציונים מהקו.\r\nסוף עמוד 23",
    "Author": "ג'וזף הלר",
    "Language": "אנגלית",
    "Translator": "מאיר ויזלטיר"
}