{
    "Article-name": "שושה",
    "Article-text": "\r\nספר ראשון\r\nפרק ראשון\r\n1\r\nנתחנכתי בשלוש לשונות מתות - עברית,  ארמית ויידיש (יש\r\nהסבורים,  כי האחרונה אינה לשון כלל) - ובתרבות שנתפתחה\r\nבבבל: התלמוד.  ה\"חדר\" שלמדתי בו היה חדר אחד שבו אכל\r\nהמלמד וישן,  ואשתו בישלה בו. לא למדתי שם חשבון,  גיאוגרפיה,\r\nפיסיקה,  כימיה או היסטוריה,  אלא דיני ביצה שנולדה ביום-טוב\r\nוהקרבנות שהוקרבו בבית-מקדש שחרב לפני אלפים שנה. אף-\r\nעל-פי שהשתקעו אבות-אבותי בפולין שש מאות או שבע מאות\r\nשנה לפני שבאתי לעולם,  ידעתי רק מלים פולניות אחדות.  גרנו\r\nבוארשה ברחוב קרוכמַלנה,  שאפשר ואפשר לכנותו גטו.  למעשה,\r\nהיו היהודים בפולין הכבושה לרוסיה רשאים לגור בכל אשר ירצו.\r\nהייתי אַנַכרוניזם לכל דבר,  אך לא ידעתי זאת,  כפי שלא ידעתי כי\r\nידידותי עם שוֹשָה,  בת שכנתנו בָשֶלֶה וזלִיג בעלה,  יש לה איזו\r\nנגיעה שהיא לאהבה.  קשרי אהבה נקשרו בין צעירים חילוניים,\r\nשהיו מגלחים זקנם ומעשנים בשבת,  ובין צעירות,  שהיו לבושות\r\nחולצות קצרות-שרוול ושמלות בעלות מחשוף.  מעשי הפקרות אלה\r\nלא נגעו כלל לתלמיד \"חדר\" בן שבע או שמונה מבית חסידים.\r\nואף-על-פי-כן נמשכתי אל שושה והייתי עובר בפרוזדור החשוך\r\nהמוליך מדירתנו אל דירת בָשלה לעתים תכופות ככל שיכולתי.\r\nשושה היתה בת-גילי,  אך בעוד אני נחשב עילוי, היודע בעל-פה\r\nכמה וכמה דפי גמרא ופרקי משניות, היודע לכתוב יידיש וגם\r\nעברית, וכבר התחלתי להרהר באלוהים, בהשגחה, בזמן, במרחב\r\nובאינסוף, נחשבה שושה בעיני כל דרי הבית מספר 10 טיפשה קטנה.\r\nבגיל תשע היתה מדברת כבת שש.  בבית-הספר היסודי, ששלחו\r\nאותה הוריה ללמוד בו,  ישבה שנתים בכיתה אחת.  היה לה לשושה\r\nשיער בלונדי,  שגלש על כתפיה כשהתירה את צמותיה.  עיניה\r\nכחולות היו,  אפה ישר,  צוארה ארוך.  דומה היתה לאמה,  שנודעה\r\nכיפהפיה בנעוריה.  אחותה אִיפֶה,  הצעירה שנתים משושה,  כהה\r\nהיתה,  כאביה.  סד היה חבוש על רגלה השמאלית,  והיא צלעה.\r\nכשהתחלתי לבקר אצל בּשלה,  עדיין היתה הבת הצעירה,  טייבֶלֶה,\r\nתינוקת.  זה עתה נגמלה והיתה ישנה בעריסה.\r\nיום אחד שבה שושה מבית-הספר בוכה - המורה סילקה אותה\r\nונתנה בידיה מכתב,  האומר שאין מקומה בבית-הספר.  שני ספרים\r\nהביאה הביתה - אחד רוסי ואחד פולני - וכן מחברות אחדות וקופסת\r\nעטים ועפרונות.  רוסית לא למדה,  אבל ידעה לקרוא פולנית לאט-\r\nלאט.  במקראה היו תמונות של בקתה בכפר,  פרה,  תרנגול,  חתול,\r\nכלב, ארנבת וחסידה המאכילה את גוזלה, שאך זה נבקע בקן.  שושה\r\nידעה בעל-פה שירים אחדים מהמקראה.\r\nאביה, זליג, עבד בחנות עורות.  יוצא היה את הבית השכם בבוקר,\r\nושב בשעת-ערב מאוחרת.  זקנו השחור קצר היה תמיד ומעוגל,\r\nוהחסידים בבית שלנו היו אומרים, כי הוא גוזז אותו - מעשה שלא\r\nייעשה בין החסידים. לבוש היה קפוטה קצרה, צוארון אָשוֹן ועניבה,\r\nונעול נעלי עור גדי עם לשונות-גומי.  בשבת היה מתפלל בבית-\r\nכנסת של בעלי-מלאכה ופועלים.\r\nאף שחבשה בּשלה פיאה נכרית,  לא גילחה את שער ראשה,\r\nכאמי,  אשת הרב מנחם מנדל גריידינגֶר.  פעמים רבות אמרה לי\r\nאמא, כי לא יאה לבן הרב, הלומד גמרא, להתחבר עם ילדה, ודוקא\r\nמבית כה פשוט. היא הזהירה אותי, כי חלילה לי לטעום שם משהו,\r\nשכן עלולה בּשלה להאכילני בשר שאינו כשר למהדרין.  בני\r\nגריידינגר מוצאם ממשפחה עתיקה של רבנים,  מחברי ספרים\r\nקדושים,  ואילו אביה של בּשלה פרוָן היה, וזליג שירת לפני נישואיו\r\nבצבא הרוסי.  הילדים בביתנו היו מחקים את דיבורה של שושה.\r\nשושה עשתה שגיאות טפשיות ביידיש; היתה פותחת משפט ואינה\r\nמסיימת אותו.  כשנשלחה למכולת לקנות משהו,  אבד לה הכסף\r\nבדרכה.  שכניה של בשלה אמרו לה,  שעליה להביא את שושה אל\r\nרופא,  מפני שאין מוחה מתפתח כנראה,  אך לא היו לה לבּשלה\r\nהפנאי והכסף לביקור אצל רופאים.  ומה יש בידם לעשות? בשלה\r\nעצמה היתה תמימה כילד.  מיכאל הסנדלר אמר עליה,  שאתה יכול\r\nלשכנע אותה כי חתלתול גדֵל ברחמה ופרה עפה מעל לגג והטילה\r\nביצי-פליז.\r\nמה שונה היתה דירתה של בשלה מדירתנו! לנו כמעט לא היו\r\nרהיטים.  הקירות היו מכוסים ספרים מהרצפה עד התקרה. לי ולאחי\r\nמשה לא היו צעצועים.  שיחקנו בספרים של אבא,  בעט שבור,\r\nבבקבוק דיו ריק או בפיסות-נייר. בטרקלין שלנו לא היו ספה,\r\nכסאות מרופדים ושידה, אלא רק ארון-קודש, שולחן ארוך וספסלים.\r\nבשבתות התפללו שם יהודים.  כל היום היה אבי עומד ליד עמוד\r\nומעיין בספרים גדולים שנערמו על-ידו בערימה גבוהה, פתוחים.\r\nהוא כתב פירושים כדי לנסות ולתרץ סתירות שמצא פרשן אחד\r\nבדברי רעהו.  קצר-קומה היה, עיניו כחולות וזקנו אדמוני,  ומעשן\r\nהיה מקטרת ארוכה.  מימַי הראשונים העולים בזכרוני שמעתי מפיו\r\nשוב ושוב את המלה \"אסור\".  כל דבר שרציתי בו היה בבחינת\r\nעבירה.  חלילה לי לרשום או לצייר דמות אדם,  שהרי זו עבירה על\r\nהדיבר השני.  אסור היה עלי לומר מלה בגנותו של נער אחר,\r\nשהרי זו לזות-שפתים.  לא יכולתי לצחוק למישהו,  שהרי זו ליצנות,\r\nולא יכולתי לבדות סיפור,  שהרי אין זה אלא שקר.\r\nבשבת נאסר עלינו לנגוע בפמוט,  במטבע,  בכל דבר שהיינו\r\nמשתעשעים בו.  אבא היה מזכיר לנו בלי הרף,  כי העולם הזה הוא\r\nפרוזדור,  ובו חייב אדם ללמוד תורה ולעשות מעשים טובים,  כדי\r\nשבהגיעו לַטרקלין,  שהוא העולם הבא,  יקבל את הגמול המצפה לו.\r\nוכך היה אומר: \"כמה בכלל חי אדם? עד שאתה פונה לכאן ולכאן,\r\nוכבר חלף הכל.  כשאדם חוטא,  נהפכים חטאיו לשטנים,  לשדים\r\nולמזיקים.  לאחר מותו הם רודפים אחר הגופה,  גוררים אותה ביערות\r\nובמדבריות שכוחי-אל,  שאין רגל אדם או בהמה דורכת בהם.\"\r\nלפעמים היתה אמא רוגזת על אבא בשל הדברים המדכדכים\r\nשהיה אומר לנו,  אבל גם היא היתה ממטיפי-המוסר. רזה היתה,\r\nלחייה נפולות,  סנטרה חד,  ועיניה האפורות והגדולות אמרו גם\r\nחריפות גם עצבות.  הורי שכלו שלושה ילדים לפני שנולדתי.\r\nבבואי אל בּשלה, עוד לפני שפתחתי את הדלת, עלו באפי ריחות\r\nהתבשילים, הצלי והפרפראות מעשי-ידיה.  במטבחה עמדו בשורות\r\nסירים ומחבתות של פליז ונחושת, צלחות צבעוניות, מעוטרות זהב\r\nבשוליהן, מכתש ועלי, מטחנת-קפה וכל מיני תמונות ובטלוּליות.\r\nלילדים היתה תיבה מלאה בובות, כדורים, עפרונות צבעוניים,\r\nצבעים.  כיסויים יפים כיסו את המיטות.  כריות רקומות היו מוטלות\r\nעל הספה.\r\nאִיפֶה וטייבֶלה היו צעירות מדי בשבילי,  אבל שושה התאימה לי\r\nבדיוק.  שנינו לא רצינו לרדת לחצר לשחק,  שכן שלטו בה בחורים\r\nפרועים בעלי מקלות.  הם התעללו בכל ילד שהיה צעיר או חלש\r\nמהם. דיבורם היה גס.  לי הקדישו תשומת-לב מיוחדת, מפני שאני\r\nבנו של הרב ולבוש קפוטה ארוכה וחבוש כובע של קטיפה.  הם כינו\r\nאותי כינויים כמו \"גנדרן\", \"רבי קטן\", \"בן יקיר\".  כששמעו אותי\r\nמדבר עם שושה, כינו אותי \"נקַיבֶה\".  הם קינטרו אותי על ששערי\r\nאדמוני, עיני כחולות ועורי לבן מאוד.  לפעמים יִדו בי אבן,  גזיר-\r\nעץ או רגב-בוץ.  לפעמים המעידו אותי, כדי שאפול לַבּיב. או, שיסו\r\nבי את כלבו של שוער-הבית,  כי ידעו שאני מפחד מפניו.\r\nאך בדירתה של בשלה לא ידעתי קנטור או גסות.  עם כניסתי\r\nהציעה לי בּשלה צלחת גריסים,  כוס חמיצה,  או עוגית.  שושה\r\nהורידה את תיבת הצעצועים שלה,  ובה בובות,  כלי אוכל ובישול\r\nשל בובות,  אוסף פסלונים של אנשים וחיות, כפתורים נוצצים\r\nוסרטים ססגוניים.  שיחקנו באבנים,  בקוביות,  במחבואים,  בבעל-\r\nואשה.  העמדתי פנים שאני הולך לבית-הכנסת,  ובשובי הכינה לי\r\nשושה ארוחה.  פעם אחת שיחקתי תפקיד של עיור,  ושושה הרשתה\r\nלי לנגוע במצחה,  בלחייה,  בפיה.  היא נשקה את כף-ידי ואמרה:\r\n\"אל תגיד לאמא.\"\r\nמספר הייתי לשושה מעשיות שקראתי או שמעתי מפי אמי ואבי,\r\nומיפה אותן כרצוני.  סיפרתי לה על יערות-עד בסיביר,  על שודדים\r\nמכסיקנים ועל הקניבלים האוכלים את ילדיהם.  לפעמים היתה בּשלה\r\nיושבת עמנו ומאזינה לפטפוטי. התפארתי לפניהן שאני בן-בית\r\nבקבלה ויודע אמירות כה קדושות,  שיש בכוחן להוציא יין מהקיר,\r\nלברוא יונים חיות ולהעיף אותי למַדַגסקר. באחד השמות הללו שאני\r\nיודעם שבעים ושתים אותיות, וכשייאמר השם, יאדימו השמים,  הירח\r\nיפול וכל העולם ייחרב.\r\nעיניה של שושה נתמלאו אֵימה. \"ארֶלה, לעולם אַל תאמר את\r\nהמלה!\"\r\n\"לא, שוֹשֶלה, אל תפחדי.  אני אעשה שתחיי לעד.\"\r\n2\r\nלא רק לשחק עם שושה יכולתי, יכולתי גם לספר לה דברים שלא\r\nהעזתי לאַמרם לשום איש.  יכולתי לתאר לפניה את כל דמיונותי\r\nוכל החלומות שחלמתי בהקיץ.  גיליתי לה שאני כותב ספר. תכופות\r\nראיתי ספר זה בחלומי.  הוא נכתב בידי וגם בידי סופר-סת\"ם,  שחי\r\nלפני דורות רבים,  על-גבי קלף בכתב רש\"י.  דימיתי בלבי שעשיתי\r\nזאת בגלגול קודם.  אבי אסר עלי לעיין בספרי-הקבלה.  הוא הזהיר\r\nאותי ואמר,  שכל הנתפס לקבלה בטרם ימלאו לו שלושים מסתכן\r\nבכפירה או בטירוף-הדעת.  אבל אני חשבתי,  כי בין כך ובין כך\r\nאני כופר ומטורף-למחצה.  על המדפים בביתנו עמדו כרכים של\r\n\"הזוהר\", \"עץ חיים\", \"ספר יצירה\", \"פרדס רמונים\", וספרי-קבלה\r\nאחרים.  מצאתי לוח-עתים,  שבו הובאו עובדות רבות על מלכים,\r\nמדינאים,  מיליונרים ומלומדים.  אמי קראה תכופות ב\"ספר-הברית\",\r\nשהוא אנתולוגיה גדושה ידיעות מן המדע.  בו יכולתי לקרוא על\r\nארכימדס, קופרניקוס, ניוטון, ועל הפילוסופים אריסטו,  דקארט,\r\nלייבניץ.  המחבר,  ר' אליהו מוילנה,  נכנס בפולמוס ארכני עם\r\nהשוללים את קיום הבורא, וכך למדתי לדעת את השקפותיהם. אף-\r\nעל-פי שהספר נאסר עלי, ניצלתי כל הזדמנות לקרוא בו.  פעם אחת\r\nהזכיר אבי את הפילוסוף שפינוזה ימח-שמו ואת תורתו,  שלפיה\r\nאלוהים הוא העולם והעולם הוא אלוהים. דברים אלה הכניסו\r\nמהומה בנפשי. אם העולם הוא אלוהים,  הרי אני,  הנער אהרן,\r\nהקפוטה שלי, כובע-הקטיפה שלי, שערי האדמוני, נעלי, גם הם\r\nחלק מן האלוהות. והוא הדין בבשלה, בשושה- אפילו במחשבותי.\r\nביום ההוא הרציתי באזני שושה את הפילוסופיה של שפינוזה,\r\nכאילו למדתי את כל כתביו.  שושה הקשיבה ובה-בשעה ערכה את\r\nאוסף כפתורי-הזהב שלה.  בטוח הייתי שאינה מבינה אפילו מלה\r\nאחת, אך היא שאלה: \"האם לֵיבּלה בוֹנץ גם הוא אלוהים?\"\r\nליבלה בונץ היה מוכר בחצר שלנו כבריון וגנב.  כששיחק בקלפים\r\nעם הנערים, רימה אותם.  היו לו כל מיני תחבולות ותירוצים להרביץ\r\nבנער חלש ממנו.  ניגש היה אל ילד קטן ואומר לו: \"מישהו אמר\r\nלי שהמרפק שלי מסריח.  עשה לי טובה והרח אותו.\" כשנענה לו\r\nהילד.  הלם ליבלה בונץ בחטמו.  הרעיון שליבלה עשוי להיות חלק\r\nמאלוהים השבית את התלהבותי מהפילוסופיה של שפינוזה, ומיד\r\nהעליתי תיאוריה, שיש שני אלוהים - אחד טוב ואחד רע - וליבלה\r\nבונץ שייך לרע.  שושה קיבלה ברצון את גרסתי החדשה לתורת\r\nשפינוזה.\r\nכל יום נהג לבוא לשְטיבל של ראדזִימִין, שבו התפלל אבי, אדם\r\nשקראו לו יהושע סוחר-המליחים.  גם כינוי היה לו: יהושע הפילו-\r\nסוף.  גוץ היה, רזה ולזקנו כל מיני צבעים: צהוב, אפור, חום. מוכר\r\nהיה מליחים כבושים ומליחים מעושנים,  ואשתו ובנותיו היו כובשות\r\nמלפפונים.  מתפלל היה בשעה מאוחרת בחפזון רב,  לאחר שכבר\r\nיצאו שאר המתפללים.  לרגע מתעטף היה בטלית ומניח תפילין,\r\nוכעבור רגע - על-כל-פנים,  כך נדמה לי - כבר הסיר אותם.  אותו\r\nזמן כבר לא למדתי בחדר, מפני שידו של אבי לא השיגה לשלם\r\nאת שכר-הלימוד; וחוץ מזה, כבר הייתי מסוגל ללמוד דף גמרא\r\nבעצמי.  פעמים רבות באתי אל השטיבל של ראדזימין כדי לשוחח\r\nעם יהושע.  מתעניין היה בתורת-ההגיון, וסיפר לי על הפרדוכסים\r\nשל הפילוסוף היוני זֶנון.  כן אמר לי, שאף-על-פי שהאטום הוא\r\nלפי המקובל החלקיק הקטן ביותר של החומר, הרי מבחינה מתימ-\r\nטית אפשר לחלקו עד אין-סוף.  הוא הסביר לי את פירוש המלים\r\n\"מיקרוקוסמוס\" ו \"מאקרוקוסמוס\".\r\nלמחרת סיפרתי הכל לשושה.  אמרתי לה,  כי כל אטום הוא עולם\r\nבפני עצמו,  ובו רבּוֹאוֹת של יצורים זערערים - אנשים, חיות ועופות.\r\nיש גויים ויש יהודים.  האנשים בונים בתים,  מגדלים,  ערים,  גשרים,\r\nואינם יודעים כלל מה זעירים הם.  לשונות הרבה הם מדברים.\r\n\"בטיפה אחת של מים עשויים להימצא רבּוֹאוֹת עולמות כאלה.\"\r\n\"ואין הם טובעים?\" שאלה שושה.\r\nכדי שלא לסבך את הדברים יותר מדי,  אמרתי: \"כולם יודעים\r\nלשחות.\"\r\nלא חלף יום בלי שאבוא אל שושה ובפי סיפורים חדשים.  גיליתי\r\nשיקוי,  שהשותה אותו נעשה גיבור כשמשון.  אני כבר שתיתי אותו,\r\nוהנני כה חזק,  שאוכל לגרש את התורכים מארץ-הקודש ולהיעשות\r\nמלך היהודים.  מצאתי כובע,  שהחובש אותו נעשה רואה-ואינו-\r\nנראה.  ואני עתיד להיות חכם כשלמה המלך,  שידע שפת חיות\r\nועופות.  סיפרתי לשושה על מלכת שבא,  שבאה ללמוד חכמה מפי\r\nהמלך שלמה,  והביאה עמה את עבדיה הרבים,  וכן גמלים וחמורים\r\nעמוסים מתנות למלך ישראל.  לפני בואה ציוה המלך שלמה לעשות\r\nאת רצפת הארמון מזכוכית.  וכשנכנסה מלכת שבא,  חשבה כי לא\r\nזכוכית לפניה אלא מים והפשילה שולי שמלתה.  המלך שלמה ישב\r\nעל כסא-זהב,  וכשראה את רגלי המלכה, אמר: \"את נודעת ביָפיֵך\r\nהרב,  אבל רגליך שעירות כרגלי גבר.\"\r\n\"באמת?\" שאלה שושה.\r\n\"כן, באמת.\"\r\nהפשילה שושה את שולי שמלתה כדי להסתכל ברגליה, ואני\r\nאמרתי: \"שושה, אַת יפה ממלכת שבא.\" הבטחתי לה, כי לאחר\r\nשימשחוני למלך ויושיבוני על כסאו של שלמה, אשא אותה לאשה.\r\nהיא תהיה מלכה ולראשה כתר של יהלומים, אִזמרגדים ואבני אודם\r\nוספיר.  שאר הנשים והפילגשים ישתחוו לה אפיִם ארצה.\r\n\"כמה נשים יהיו לך ?\" שאלה שושה.\r\n\"מלבדך,  תשע מאות תשעים ותשע.\"\r\n\"מדוע כה רבות?\"\r\n\"למלך שלמה היו אלף נשים.  כך כתוב בשיר-השירים.\"\r\n\"זה מותר?\"\r\n\"למלך מותר הכל.\"\r\n\"אם יהיו לך אלף נשים,  לא יהיה לך פנאי בשבילי.\"\r\n\"שושלה,  בשבילך אהיה פנוי תמיד.  את תשבי לידי על כסא-\r\nהמלכות ורגליך תניחי על הדום של פטדה.  כשיבוא המשיח,  ירכבו\r\nכל היהודים על-גבי ענן ויעופו לארץ-הקודש.  הגויים יהיו עבדיהם\r\nשל היהודים.  בתו של גנרל תרחץ את רגליִך.\"\r\n\"הו,  זה ידגדג,\" התחילה שושה צוחקת וחשפה את שיניה\r\nהלבנות.\r\nיום עקירתם של זליג ובשלה מהבית מספר 10 שברחוב קרוכמלנה\r\nלבית מספר 7 היה לי כתשעה באב. הדבר קרה פתאום. יום אחד\r\nגנבתי גרוֹשְן מארנקה של אמי וקניתי לשושה חפיסת שוקולד\r\nבחנות-הממתקים של אסתר.  כעבור יום פתחו סַבלים את דלת\r\nדירתה של בשלה והוציאו את הארונות, הספה, המיטות, כלי-הפסח\r\nוכלי כל ימות השנה.  לא ניתן לי אפילו לומר שלום למשפחה.\r\nבעצם, כבר גדלתי מכדי שאוכל להתידד עם ילדה.  כבר למדתי לא\r\nגמרא בלבד, אלא גם תוספות.  בבוקר כשעקרו קראתי עם אבא על\r\nחנינא סגן-הכוהנים.  מפעם לפעם הצצתי מהחלון.  מיטלטליה של\r\nבשלה נטענו על קרון-משא רתום לשני סוסים בלגיים.  בשלה\r\nנשאה את טייבלה.  שושה ואיפֶה הלכו אחרי העגלה.  המרחק בין\r\nמספר 10 למספר 7 הוא שני בתים בלבד,  אבל אני ידעתי כי זה\r\nהסוף.  דבר אחד הוא,  לחמוק מדירתנו,  לעבור בחפזון בפרוזדור\r\nחשוך ולהקיש על דלתה של שושה,  ודבר אחר הוא לבוא לביקור\r\nבבנין זר. אנשי הקהילה,  ששילמו לאבי את שכרו השבועי,  פקחו\r\nעינים על הכל, נכונים תמיד למצוא פסוּל בהתנהגות ילדיו.\r\nהיה קיץ 1914.  כעבור חודש ירה מתנקש סרבי ביורש-העצר\r\nהאוסטרי ובאשתו.  עד מהרה גייס הצאר את כל צבאו.  ראיתי\r\nיהודים שהתפללו בשבתות בטרקלין שלנו והנה הם עוברים ליד\r\nביתנו וכפתורים נוצצים בדשי מעיליהם,  והוא סימן כי גויסו ויצטרכו\r\nלהילחם בגרמנים,  באוסטרים ובאיטלקים.  שוטרים נכנסו לפונדק\r\nמל אלעוֹזר בבית מספר 17 ושפכו את כל הווֹדקה שלו לביב - בימי\r\nמלחמה חייבים האזרחים להיות פיכחים.  החנוָנים סירבו למכור\r\nסחורה בשטרי-כסף; הם דרשו מטבעות כסף או זהב.  דלתות\r\nהחנויות נפתחו כדי סדק בלבד, ורק קונים שבידיהם מטבעות כאלה\r\nהורשו להיכנס.\r\nעד מהרה התחלנו לרעוב.  בין הרצח בסראיֶבוֹ לפרוץ המלחמה\r\nמילאו עקרות-הבית העשירות את מזָוֵיהן בקמח,  אורז,  גריסים\r\nושעועית,  אך אמי היתה עסוקה בקריאת ספרי-מוסר. וחוץ מזה, גם\r\nכסף לא היה לנו.  היהודים מהרחוב שלנו הפסיקו לשלם לאבא.  לא\r\nהיו עוד חתונות,  גירושים,  דיני-תורה.  תורים ארוכים התיצבו ליד\r\nהמאפיות לקבל כיכר-לחם.  מחירי הבשר האמירו.  בשוק-יאנאש\r\nעמדו השוחטים, החלפים בידיהם, וציפו לאשה שתביא תרנגולת,\r\nברוָז או אוָז לשחיטה.  מתיר העופות עלה מיום ליום.  מליחים לא\r\nהיו בנמצא כלל.  עקרות-בית רבות התחילו להשתמש בחמאת-\r\nקקאו במקום בחמאה.  היה מחסור בנפט.  לאחר הסוכות התחילו\r\nהגשמים,  השלג והכפור,  אבל ידינו לא השיגה לקנות פחם לתנור.\r\nאחי משה הפסיק ללכת לחדר מפני שנעליו נתרפטו.  אבא היה\r\nמלמד אותו.  שבועות חלפו ולא טעמנו טעם בשר אפילו פעם אחת,\r\nגם לא בשבתות. שתינו תה מימי, ללא סוכר. נודע לנו מהעתונים,\r\nכי הגרמנים והאוסטרים כבשו ערים ועיירות בפולין, וביניהן מקו-\r\nמות שקרובינו גרים בהם.  הנסיך הגדול ניקולאי ניקולאיֶביץ',\r\nהמצביא העליון, ציוה לגרש את כל היהודים מהאזורים הסמוכים\r\nלחזית - הם נחשבו למרגלים גרמנים.  רחובות היהודים בוארשה\r\nהמו מאלפי פליטים.  הם לנו בבתי-המדרש ואפילו בבתי-הכנסת.\r\nעד מהרה עלו באזנינו קולות התותחים הכבדים.  הגרמנים תקפו\r\nליד נהר בְזוּרָה, והרוסים פתחו בהתקפת-נגד.  השמשות בדירתנו\r\nקישקשו יומם ולילה.\r\n3\r\nמשפחתנו יצאה את וארשה בקיץ 1917.  הורי עקרו אל עיירה\r\nהכבושה בידי האוסטרים.  המזון שם היה זול יותר.  לאמא היו\r\nקרובים באזור זה. דומה היה, כי העיר קרובה להרס גמור. המלחמה\r\nכבר נמשכה שלוש שנים.  הרוסים פינו את וארשה, ובנסיגתם פוצצו\r\nאת גשר-פראגה.  הגרמנים, ששלטו בפולין, נחלו תבוסות בחזית\r\nהמערבית והרעיבו את האוכלוסיה.  לא אכלנו לשובע.  לפני צאתנו\r\nחלה מוֹישה ונלקח ל\"בית-החולים למחלות מידבקות\" שברחוב\r\nפוֹקוֹרנה.  אמי ואני הובאנו לתחנת-החיטוי שברחוב שְצֵ'נסליוָה,\r\nבסמוך לבית-העלמין היהודי.  שם גזזו את פאוֹתי והאכילו אותי\r\nמרק המתובל בבשר חזיר. לי, לבנו של רב, היו אלה עינויי-נפש.\r\nאחות גויה ציותה עלי להתפשט עירום ורחצה אותי.  כשסיבנה\r\nאותי, דיגדגו אצבעותיה ואני רציתי לבכות ולצחוק כאחד.  אין זאת\r\nכי נפלתי לידיה של לִילִית, שנשלחה במצוַת בעלה אשמדאי\r\nלהשחית את מידותיהם של תלמידי-ישיבה ולגרור אותם אל תהום\r\nהטומאה. אחר-כך, כשראיתי את דמותי במראה - דמות הדומה לי,\r\nאך ללא פיאות וציצית, הלבושה מין חלוק-רחצה, שלא ראיתי\r\nדוגמתו מעולם על גופו של נער יהודי,  ונעולה קבקבי-עץ,  לא\r\nהכרתי את עצמי.  אבד לי צלם-אלוהים.\r\nאמרתי בלבי,  כי כל מה שאירע לי ביום ההוא לא היה תוצאה\r\nשל המלחמה ושל צוי הגרמנים בלבד,  אלא עונש על חטאַי,  על\r\nהספקות באמונה.  כבר קראתי אז בחשאי בספריהם של מנדלי מוכר\r\nספרים,  שלום עליכם ופרץ,  וכן תרגומים ליידיש ולעברית של\r\nטולסטוי, דוסטויבסקי, סטרינדברג וקנוּט האמסון.  הצצתי ב\"אתיקה\"\r\nלשפינוזה, בתרגומו העברי שיל ד\"ר שלמה רובין, וסיימתי קריאת\r\nספר פופולרי בתולדות הפילוסופיה.  למדתי בכוח עצמי לקרוא\r\nגרמנית - הדומה כל-כך ליידיש - וקראתי במקור את האחים גרים,\r\nהיינה וכל ספר שנפל לידי.  היו לי סודות מפני הורי.\r\nעם החיילים הגרמנים פלשה גם ההשכלה לרחוב קרוכמלנה.\r\nשמעתי על-אודות דארוין,  ושוב לא הייתי בטוח כלל,  כי הנסים\r\nהמתוארים בספר \"קהל חסידים\" אכן התרחשו.  מאז פרצה המלחמה\r\nבתשעה באב,  הובא עתון ביידיש לביתנו יום-יום,  ואני קראתי בו\r\nעל ציונות,  סוציאליזם,  ולאחר צאת הרוסים את פולין,  כשנפסקה\r\nהצנזורה הרוסית - סדרת מאמרים על ראספוטין.\r\nעתה באה המהפכה על רוסיה,  והצאר הורד מכסאו.  החדשות היו\r\nגדושות מאבקים ופולמוסים בין האֶס-אֶרים, המֶנשביקים, הבולש-\r\nביקים.  האנרכיסטים - שמות ומושגים חדשים שבאו לעולם.  קלטתי\r\nכל אלה בשקיקה שאינה יודעת שֹבעה.  בין השנים 1914 ל- 1917\r\nלא ראיתי את שושה, ואף פעם לא פגשתי אותה ברחוב, לא אותה\r\nולא את בשלה והילדות.  גדלתי וכבר למדתי זמן אחד בישיבת\r\nסוחאצֶ'ב וזמן אחד בראדזימין.  אבי הלך לשמש כרב בכפר בגלי-\r\nציה,  והיה עלי לעשות לפרנסתי.\r\nאבל מעולם לא שכחתי את שושה.  היא באה אלי בחלומי בלילות.\r\nבחלומותי היתה חיה ומתה כאחד.  שיחקתי עמה בגן,  שהוא גם\r\nבית-עלמין.  הצטרפו אלינו שם נערות מתות,  שבגדיהן היו תכריכים\r\nמקושטים.  הן רקדו במעגלים ושרו.  הן התנדנדו,  גלשו,  לעתים\r\nריחפו באויר.  טיילתי עם שושה ביער שעציו הענקיים מגיעים\r\nהשמימה.  הצפרים שם היו שונות מכל המוכרות לי.  גדולות היו\r\nכנשרים וססגוניות כתוּכים.  הן דיברו יידיש.  מסבך השיחים המקי-\r\nפים את הגן צצו חיות שפני אדם להן.  שושה היתה בת-בית בגן\r\nהזה,  ובמקום שאצביע על הדברים ואסבירם לה,  כפי שעשיתי\r\nבעבר,  גילתה היא לי דברים שלא ידעתי ולחשה סודות על אזני.\r\nשערה צימח עד מתניה,  ועורה זהר כדַר.  הייתי מקיץ תמיד מחלום\r\nזה וטעם מתוק בפי,  ולבי אומר לי כי שושה אינה עוד בחיים.\r\nבמרוצת השנים נדדתי בעיירותיה של פולין,  משתדל להתפרנס\r\nמהוראת עברית.  וכמעט לא הירהרתי בשושה בהקיץ.  התאהבתי\r\nבנערה, שהוריה לא התירו לי לעמוד בד' אמותיה.  התחלתי לכתוב\r\nעברית, אחר-כך עברתי ליידיש והעורכים דחו כל מה שהגשתי\r\nלהם.  אין זאת כי נבצר ממני למצוא סגנון, שיצור לי תחום ספרותי\r\nמשלי.  ידי רפו ונטשתי את הספרות וריכזתי את מאמצי בפילוסופיה,\r\nאבל מה שביקשתי, לא מצאתי בה.  ידעתי שאני חייב לחזור\r\nלוארשה, אך שוב ושוב היו הכוחות המכוונים את גורל האדם\r\nמטילים אותי בחזרה אל העיירות המרופשות. פעמים רבות הירהרתי\r\nבהתאבדות.  כשהצלחתי לבסוף להגיע אל העיר,  למצוא עבודה\r\nכמגיה וכמתרגם,  ולהיות מוזמן אל \"מועדון הסופרים\",  תחילה\r\nכאורח ואחר-כך כחבר,  היתה בי ההרגשה של אדם שנתעורר\r\nמתרדמת-עלפון.\r\nשנים חלפו ולא ידעתי אנה באו.  סופרים בני-גילי זכו לתהילה\r\nולאלמוות,  ואילו אני עדיין בין הטירונים הייתי.  אבי מת,  כתבי-\r\nהיד שלו,  כשלי,  נתפזרו ואף אבדו,  אך הוא בכל-זאת הצליח\r\nלהוציא לאור ספר קטן.\r\nבוארשה קשרתי קשרי-אהבה עם דוֹרה סטולניץ,  נערה ששאפה\r\nלהשתקע בברית-המועצות,  ארץ הסוציאליזם.  אחר-כך נודע לי,\r\nשהיתה מפעילי המפלגה הקומוניסטית.  היא נאסרה כמה וכמה\r\nפעמים ועשתה חדשים בפאויאַק ובבתי-סוהר אחרים.  אני הייתי\r\nאנטי-קומוניסט - מתנגד לכל ה\"איזמים\" - ועתה חייתי בפחד\r\nמתמיד ממאסר ומכליאה בגלל קשרי עם נערה זו, שליָמים אף\r\nחדלתי לחבבה בשל סיסמותיה הנבובות והאסימונים המחוקים\r\nהמנוּפחים שבפיה על \"העתיד המאושר\" ועל \"המחר הזוהר\".\r\nרחובות היהודים ששוטטתי בהם עתה היו סמוכים לרחוב קרוכמל-\r\nנה.  אך אליו לא קרבתי כלל. פשוט, אמרתי בלבי, שאין לי כל\r\nסיבה להיכנס לאזור זה בעיר, אבל ודאי היו לכך טעמים אחרים.\r\nשמעתי שמחצית אוכלוסי הרחוב הזה מתו במגיפת הטיפוס,\r\nבשפעת וברעב.  בחורים שלמדתי עמם בחדר שירתו בצבא פולין\r\nונפלו במלחמת פולין עם הבולשביקים בשנת 1920.  לימים,  נעשה\r\nרחוב קרוכמלנה חממה של הקומוניזם.  בסביבה זו נערכו תמיד\r\nהפגנות של הקומוניסטים.  קומוניסטים צעירים קשרו דגלים אדומים\r\nלכבלי הטלפון והחשמלית, ואפילו אל חלונות תחנת-המשטרה.\r\nבכיכר,  השטח שבין מס' 9 ובין מס' 13,  ובמאורה,  שבה שרצו\r\nהגנבים,  רועי-הזונות והזונות,  תיכננו עתה את הדיקטטורה של\r\nהחבר סטלין.  המשטרה ערכה כאן תמיד מצודים.  רחוב זה אינו עוד\r\nרחובי.  איש לא יזכור אותי או את משפחתי.  כשהירהרתי בדבר,\r\nעלתה בי ההרגשה המוזרה,  כי חוָיותי במקום הזה היו משהו\r\nהמנותק מן העולם.  כבן עשרים הייתי,  אך דומה היה שכבר זקנתי.\r\nרחוב קרוכמלנה היה כרובד עמוק בחפירה ארכיאולוגית,  שלעולם\r\nלא אחשוף אותו.  אף-על-פי-כן,  זכרתי כל בית,  כל חצר וכל\r\n\"חדר\",  כל קלוֹיז של חסידים וכל חנות; זכרתי כל נערה,  כל בטלן\r\nברחוב,  כל עקרת-בית - את קולותיהם,  תנועותיהם,  נוסח דיבורם,\r\nוהמיוחד שבכל אחד מהם.\r\nסבור הייתי שתכלית הספרות היא למנוע את הזמן מלהיעלם,\r\nאך את זמני שלי השלכתי ככלי אין חפץ בו.  שנות העשרים חלפו\r\nושנות השלושים באו.  היטלר הגיע חיש-מהר אל השלטון בגרמניה.\r\nברוסיה התחילו הטיהורים.  בפולין הקים פילסוּדסקי דיקטטורה\r\nצבאית.  שנים קודם-לכן קבעה ארצות-הברית מכסת הגירה. הקונ-\r\nסוליות של כמעט כל המדינות סירבו לתת אשרות-כניסה ליהודים.\r\nתקוע הייתי בארץ הלחוצה בין שני אויבים אדירים, כבול ללשון\r\nולתרבות שאין איש מכיר בהן, חוץ מחוג קטן של יידישיסטים\r\nורדיקלים.  השבח לאל, מצאתי לי ידידים בין חברי \"מועדון הסופ-\r\nרים\" וסביבתו.  הגדול שבהם היה ד\"ר מוריס פייטֶלזון, שרבים ראו\r\nבו גאון.\r\nפרק 2\r\n1\r\nד\"ר מוריס פייטלזון לא היה ידוע ברבים.  יצירותיו הפילוסופיות,\r\nאחדות כתובות גרמנית ואחדות - עברית,  לא תורגמו לאנגלית או\r\nלצרפתית.  עד היום לא מצאתי את שמו בשום לכסיקון לפילוסופיה.\r\nעל ספרו \"הורמונים רוחניים\" נכתבה ביקורת רעה בגרמניה\r\nובשוייץ.  ד\"ר פייטלזון היה ידידי,  אף-על-פי שהיה גדול ממני\r\nעשרים וחמש שנים.  עשוי היה להגיע לתהילה לולא ביזבז את\r\nכוחו.  בקיאותו היתה מוֹנוּמנטלית.  זמן-מה שימש כמרצה באוני-\r\nברסיטת בֶרן.  הוא שקבע למעשה את המינוח העברי לפילוסופיה\r\nהמודרנית.  אם אמנם היה פייטלזון דילֶטאנט, כפי שכינה אותו\r\nמבקר אחד, הרי היתה הדילטאנטיות שלו מהמדרגה העליונה. איש-\r\nשיחה מבריק היה.  והצלחתו אצל הנשים עצומה.\r\nאך ד\"ר פייטלזון זה היה לווה תכופות חמשה זלוֹטי ממני,\r\nב\"מועדון הסופרים\".  כן לא האירה לו ההצלחה פנים בעתוני יידיש\r\nבוארשה, שהיו מַשהים את מאמריו שנתקבלו לפרסום שבועות-\r\nעל-שבועות,  והעורכים אף שינו את סגנונו והשחיתו אותו.  שוב\r\nושוב היו מוצאים פגמים ביצירתו.  רבה היתה הרכילות עליו.  בן רב\r\nהיה,  אך ברח מביתו והתפקר.  שלוש נשים גירש,  ואת אהובותיו\r\nהיה מחליף בלי הרף.  מישהו סיפר לי,  כי פייטלזון מכר אהובה\r\nלתייר אמריקני עשיר בחמש מאות דולר.  בעל הסיפור כינה אותו\r\nשַרלטן.  אך האיש שהפליא להשמיץ את פייטלזון היה פייטלזון\r\nעצמו.  מתפאר היה בהרפתקותיו.  פעם אחת אמרתי,  שאילו צירפנו\r\nיחד את ארתור שוֹפנהאוּאר,  אוסקר ויילד ושלמה מימון,  ודאי היה\r\nמתקבל מוריס פייטלזון.  ראוי היה שאכלול בצירוף גם את הרבי\r\nמקוצק, מפני שפייטלזון היה גם מיסטיקן וחסיד,  לפי דרכו.\r\nמוריס פייטלזון היה ממוצע-קומה, רחב-כתפים, פניו רבועות,\r\nגבותיו העבותות נצמדות זו לזו מעל גשר אפו הרחב, ומשפתיו\r\nהבשרניות נזדקר תמיד סיגר.  ב\"מועדון הסופרים\" היו מתבדחים\r\nואומרים שהוא ישן כשהסיגר בפיו. עיניו היו כמעט שחורות,  אך\r\nלפעמים ראיתי בהן הבהובים ירוקים.  שערו הכהה כבר התחיל\r\nמקריח.  על-אף דלותו היה לבוש חליפות אנגליות ועניבות יקרות.\r\nבשיחותיו לא נהג לשבח שום אדם ועשה ללעג ולקלס אנשי-שם\r\nשתהילתם עולמית.  ואף-על-פי שהיה מבקר חריף ומחמיר,  גילה\r\nבי כשרון,  וכשאמר לי זאת,  עורר בי רגשי ידידות שגבלו בהערצה.\r\nרגשות אלה לא מנעוני מלראות את חסרונותיו. לפעמים אף העזתי\r\nלהטיף לו מוסר,  אך הוא היה משיב: \"לא יועיל לך דבר.  אני כבר\r\nאמוּת הרפתקן.\"\r\nככל רודפי-הנשים חש הכרח לספר על הצלחותיו.  יום אחד,\r\nכשבאתי אל \"החדר המרוהט\" שהתגורר בו,  הצביע על הספה ואמר:\r\n\"אילו ידעת מי שכב אתמול על ספה זו,  היית מתעלף.\"\r\n\"עוד מעט אדע,\" אמרתי.\r\n\"כיצד?\"\r\n\"אתה תגיד לי.\"\r\n\"הו, אתה ציני אפילו יותר ממני.\" ואכן, סיפר לי.\r\nותמוה הדבר, כי מוריס פייטלזון יכול היה לדבר בהתלהבות על\r\nהחכמה הטמונה בספרים \"חובות הלבבות\" ו\"מסילת ישרים\", ועוד\r\nכמה מספרי-החסידות.  הוא כתב ספר על הקבלה.  לפי דרכו אהב\r\nאת היהודי האדוק, והתפעל מעוז אמונתו ומכוחו לעמוד בנסיון.\r\nפעם אחת אמר לי: \"אני אוהב את היהודים.  אף-על-פי שאיני יכול\r\nלשאת אותם.  שום אֶבוֹלוּציה לא היתה מסוגלת לברוא אותם.  לגבי\r\nדידי,  הם ההוכחה היחידה לקיומו של אלוהים.\"\r\nאחת ממעריצותיו של פייטלזון היתה צֶליָה צ'נטשינֶר.  בעלה של\r\nצליה,  חייִמל,  היה נצר של ר' שמואל זביטקובֶר הנודע,  המיליונר\r\nשהקדיש הון-תועפות בימי מרד קושצינשקו להצלת יהודי פראגה\r\nמידי הקוזקים של הצאר.  אביו של חיימל,  ר' גבריאל,  היה בעל\r\nבתים בוארשה ובלודז.  חיימל היה בנו יחידו. בנעוריו היה חיימל\r\nעושה מחצית היום עם רבו לתלמוד בשטיבל של סוחאצ'ב,  ובמחצית\r\nהשניה ניסה ללמוד לשונות: רוסית עד 1915,  גרמנית - לאחר\r\nשכבשו הגרמנים את וארשה,  ופולנית לאחר 1919,  כששוחררה\r\nפולין.  ואולם ידע לשון אחת בלבד: יידיש.  אוהב היה להתוַכח עם\r\nפייטלזון על דארוין,  מרכס ואיינשטיין.  על כולם קרא ביידיש.\r\nמימיו לא הוצרך חיימל לדאוג לפרנסתו.  ננס היה וחלוש.  לפעמים\r\nאמרתי בלבי,  שאין לך אומנות או עסק שאיש זה היה מסוגל לעסוק\r\nבהם.  אפילו שתיית תה לא היתה קלה עליו.  ידיו לא היו זריזות\r\nדיין לפרוס נתח לימון,  ועל צליה היה לעשות זאת למענו.  חיימל\r\nהיה מסוגל רק לרחוש אהבה ילדותית לאביו ולאשתו.  אמו לא\r\nהיתה עוד בחיים.  ר' גבריאל נשא אשה שניה,  ועלי נאסר להזכיר\r\nאת שמה באזני חיימל.  פעם אחת בלבד שאלתי אותו על אמו\r\nהחורגת. הוא החויר, שם את כפו הקטנה על פי וקרא: \"אל תדבר!\r\nאל תדבר! אל תדבר! אמי עודנה בחיים!\"\r\nגם צליה היתה נמוכת-קומה, אך גבוהה מחיימל.  קרובה היתה\r\nלו, מצד אמו.  גדלה כיתומה בבית ר' גבריאל.  חיימל התאהב בה\r\nבעודו תלמיד בחדר.  כשסירב חיימל לאכול, האכילה אותו צליה.\r\nכשלמד רוסית, גרמנית ופולנית, למדה צליה יחד עמו, אך הוא לא\r\nידע גם אחת מלשונות אלו,  ואילו היא ידעה. נישואיהם נערכו\r\nכששכבה אמו על ערש-מותה.\r\nנפגשתי עם צמד זה כשהיו בשנות השלושים המאוחרות לחייהם.\r\nמראהו של חיימל היה כמראה נער מן החדר שהולבש חליפת-גבר,\r\nצוארון אַשוּן ועניבה.  הוא דיבר בקול מצפצף,  עשה תנועות ילדו-\r\nתיות,  צחק בצויחה,  וכשלא היו הענינים לרוחו,  היה פורץ בבכי.\r\nעיניו כהות היו, אפו קטן, ופיו הרחב מלא שינים מַבחילות. מחגורת\r\nהשיער שעיטרה את ראשו הקירח היתה מידלדלת ציצות-ציצות.\r\nמפחד היה מהסַפר,  ועל-כן סיפרה אותו צליה.  היא גם נטלה את\r\nצפרניו.  צליה ראתה את עצמה אתאיסטית,  אך שרדו בה סימנים\r\nשל חינוכה החסידי.  מעדיפה היתה שמלות ששרווליהן ארוכים\r\nוצוארוניהם גבוהים.  את שערה הכהה הארוך כרכה במקלעת לא-\r\nמודרנית.  חיורת היתה,  עיניה חומות,  אפה ישר ושפתיה דקות,\r\nונעה היתה בקלות של נערה.  חיימל נהג לכנותה \"הקיסרית שלי\".\r\nצליה ילדה לחיימל בת,  אך היא נפטרה בגיל שנתים,  ופייטלזון\r\nאמר פעם אחת לצליה,  שבמות הילדה היתה איזו מידה של הגיון\r\nאלוהי,  מכיון שכבר היה ילד לצליה - חיימל.  כלפי צליה וחיימל\r\nהיה פייטלזון מיַצגם של העולם הגדול ותרבות אירופה.  פייטלזון\r\nלא הוצרך כלל לחיות חיי דלות - הם הציעו לו תמיד לבוא לגור\r\nעמם בדירתם הגדולה שברחוב זלוטה,  אך פייטלזון סירב.\r\nהוא אמר לי: \"כל חולשותי וסטיותי מקורן בדחף שלי להיות\r\nחפשי לחלוטין.  חירות-כביכול זו הפכה אותי לעבד.\"\r\n2\r\nבזכות השבחים ששיבח אותי פייטלזון הזמינו אותי תכופות הצ'נ-\r\nטשינרים לארוחת-הצהרים,  לארוחת-הערב,  או לכוס תה.  כשהיה\r\nפייטלזון שם,  לא זכה איש לפתיחת-פה.  כולנו הקשבנו ברצון.  הוא\r\nעשה מסעות בעולם.  הוא הכיר כמעט כל אישיות יהודית חשובה,\r\nוכן מלומדים,  סופרים והומניסטים רבים שלא מבני-ברית.  חיימל\r\nנהג לומר עליו, שהוא אנציקלופדיה חיה. מפעם לפעם היה פייטלזון\r\nמרצה ב\"מועדון הסופרים\" בוארשה ובערי-השדה,  וכן במסעות\r\nקצרים בחוץ-לארץ. ואז ניתנה לנו, לחיימל, לצליה ולי, ההזדמנות\r\nלשוחח בינינו לבין עצמנו.  חיימל אהב את האוֹפרה והתעניין בציור.\r\nמבקר היה בתערוכות וקונה תמונות. הקובזים והאֶכספרסיוניזם כבר\r\nהיו באָפנה שנים רבות, אך חיימל אהב תמונות-נוף פסטורליות של\r\nיערות, אפרים, נחלים ובקתות חבויות בין עצים, שבהן - כך אמר -\r\nאדם יכול להתחבא מפני היטלר,  המאיים לפלוש לפולין. גם אני\r\nחלמתי בהקיץ על בית ביער או על אי,  שיהיה לי למקלט מפני\r\nהנאצים.\r\nתאוָתה של צליה היתה הספרות.  היא קנתה וקראה כמעט כל ספר\r\nחדש בפולנית וביידיש שהופיע וכן תרגומים מלשונות אחרות,\r\nוהיתה בעלת טעם ביקרתי חריף. פעמים הרבה תמהתי, כיצד אשה\r\nזו, שלא זכתה להשכלה פורמלית, יודעת להעריך כה בדיוק לא\r\nספרות יפה בלבד, אלא גם ספרי-מדע.  הקשבתי יפה לדיעותיה על\r\nכתיבתי - דיעות נכונות, נבונות ומלאות טקט תמיד.\r\nפעם אחת הזמינה אותי צליה לביתה בערב ששהה חיימל מחוץ\r\nלעיר,  בועידה של \"פועלי-ציון\".  הארכנו בשיחה,  עד שגילתה לי\r\nסוד: יש לה פרשת-אהבים עם מוריס פייטלזון.  בערב ההוא\r\nהבינותי, כי צליה מרגישה בצורך להתוַדות, ככל אדם אחר. בגלוי\r\nדיברה על העובדה, כי בכל הנוגע לאהבה, חיימל חסר-נסיון כילד.\r\nהוא זקוק לאֵם ולא לאשה, ואילו היא חמת-מזג.  \"אני אוהבת\r\nעדינות.  אבל לא במיטה,\" אמרה.\r\nהערה זו מפי אשה שלבושה ונָהָגה כה שמרניים והיא מקפידה\r\nעל כל מלה היוצאת מפיה, הדהימה אותי אף יותר משהדהימה\r\nעובדת בגידתה בחיימל. שיחתנו נעשתה אינטימית, חשופה. עיקר\r\nדבריה היה, כי הספרות, התיאטרון, המוסיקה, ואפילו סקירות\r\nבעתונים מעוררים אותה מבחינה ארוטית, ואולם טבעה מאפשר\r\nלה להתמסר רק לאדם שהיא מוקירה. אדם הפולט דבר-שטות או\r\nמפגין חולשה,  דוחה אותה.\r\nהיא אמרה: \"יכולתי להיות מאושרת עם פייטלזון,  אך הוא\r\nהשקרן הגדול מכל אלה שפגשתי מימי. הוא רימה אותי פעמים כה\r\nרבות,  עד שאבד לי כל כבוד עצמי על שאני עדיין מאמינה לו\r\nלפעמים.  הוא בעל כוח היפנוטי.  יכול היה להיות מֶסמֶר (ד\"ר\r\nמסמר\r\n–\r\nבעל תורת המגנטיזם החייתי) או סוֶנגאלי (דמות ברומן\r\n'טרילבי' לדי מוריֶה; יהודי אוסטרי בעל כוח היפנוטי) של ימינו.\r\nאם אתה משוכנע שאתה מכיר אותו,  אינך\r\nאלא משלה את עצמך. כל פעם שאמרתי לעצמי, כי האיש לא\r\nיוכל עוד להפתיעני, צפוי היה לי הלם חדש. האם ידוע לך, שמוריס\r\nהוא בעל אמונות טפלות עד כדי אבסורד? חתולים שחורים מטילים\r\nעליו אימה. כשהוא בדרכו להרצאה ומזדמן לקראתו אדם הנושא\r\nכלי ריק,  הוא שב על עקבותיו.  הוא נושא עמו כל מיני קמיעות.\r\nכשהוא מתעטש,  הוא מושך מיד בתנוך אזנו.  יש מלים שאינך יכול\r\nלהזכירן בנוכחותו. האם ניסית פעם לדבר עמו על המוות? הוא\r\nמלא אִידיוסינקראסיות כּרמוֹן. כל הנשים מכשפות הן בעיניו. הוא\r\nמבקר אצל מגידי-עתידות, האומרים לו תמורת זלוֹטי אחד, כי יֵצא\r\nלמסע ארוך ויפגוש אשה כהה. והסתירות שבו! הוא מפר כל מצוָה\r\nשב\"שולחן ערוך\",  ובו-בזמן מטיף ליהדות.  מעולם לא התגרש\r\nמאשתו, ואת בתו לא ראה זה שנים. כשמתה אמו,  לא הלך ללויה.\"\r\nזוכר אני את הערב ההוא ואת הדברים שאמרה צליה, מפני שזו\r\nהיתה ראשית הקִרבה האיניטימית בינינו.  חשדתי בה שהחליטה\r\nלנקום באמצעותי בפייטלזון על אהבהביו עם נשים אחרות.  רגע\r\nאחד כבר הייתי מוכן לחבקה וללחוש על אזנה את השקרים\r\nהחלקלקים, העולים אל השפתים בנסיבות כאלו. אלא שבטוח הייתי,\r\nכי פייטלזון הוא גם גלוי-עינים. לא-פעם, כשביקשתי לומר משהו,\r\nחטף ממש את המלים מפי.  העברתי את השיחה עם צליה לענין\r\nאחר, ועיניה כמו שאלו: \"אתה מפחד, לא-כן? כן, אני מבינה.\"\r\nכעבור שעה קלה צילצל הפעמון.  חיימל נכנס.  הועידה בוטלה\r\nבגלל מיעוט המשתתפים. כבר בא החורף, וחיימל היה לבוש אדרת-\r\nפרוָה, מגפי-פרוה ומצנפת-פרוה הדומה לשטריימל.  כה מצחיק\r\nהיה מראהו,  שכמעט פרצתי בצחוק.\r\nאמרה צליה: \"חיימל,  ידידנו הצעיר עודנו ביישן כאילו עזב את\r\nהישיבה רק אתמול. ניסיתי לפתותו, אך הוא סירב לשתף פעולה.\"\r\n\"מה יש כאן להתבייש?\" אמר חיימל.  \"כולנו נבראנו מאותה\r\nפרוטופלסמה עצמה, כולנו חשים אותם דחפים עצמם. האינך סבור\r\nכי צליה אשה מושכת?\"\r\n\"גם מושכת וגם אינטליגנטית.\"\r\n\"אם כן,  מה הבעיה? אתה רשאי לנשקה.\"\r\n\"בוא הנה, בחור-ישיבה!\" אמרה צליה ונשקה לי נשיקה אדירה.\r\nאחר-כך אמרה: \"הוא כותב כמבוגר, אך עודנו ילד. באמת תעלו-\r\nמה.\" וכעבור רגע הוסיפה: \"יש לי שֵם בשבילו: צוּציק.  מעתה\r\nכך אקרא לו.\"\r\n3\r\nד\"ר מוריס פייטלזון עשה בשנים שבין 1920 ל- 1926 באמריקה,\r\nושם נמנה עם סגל המערכת של עתון יידיש בניו-יורק,  וכן הורה\r\nבכמה מן הקולג'ים שבעיר.  מעולם לא הצלחתי לברר בדיוק,  מדוע\r\nנטש את \"ארץ-הפז\".  כששאלתי אותו,  השיב כל פעם תשובה\r\nאחרת. אמר, שלא יכול לשאת את אקלימה של ניו-יורק,  שכן לקה\r\nשם בקדחת-השחת הרגילה והאביבית-הקיצית ובאלרגיות אחרות.\r\nאו שאמר, כי לא יכול לשאת את החמרנות האמריקנית ואת הערצת\r\nהדולר. הוא רמז גם על הסתבכויות רומנטיות.  ואני שמעתי,  כי\r\nסופרי העתון קשרו נגדו והביאו לפיטוריו.  היו לו גם קשיים בקולג'\r\nשהרצה בו.  בשיחותיו עמי הזכיר תכופות את תיאטרון-יידיש בניו-\r\nיורק,  את \"קפה רויאל\" שהתכנסו בו האינטלקטואלים דוברי יידיש,\r\nוכן מנהיגים ציונים כסטיפן וייז,  לואי לירפקי ושמריהו לוין.\r\nעל-אף האנטיפתיה לאמריקה ולאמריקנים, שהובעה תכופות, לא\r\nניתק מוריס פייטלזון את קשריו אתם.  ידידו של מנהל \"היאס\"\r\nבוארשה היה פנים מוכרות בקונסוליה האמריקנית.  מזמן לזמן באו\r\nלפולין תיירים, שהכירו את פייטלזון בניו-יורק, או שאחד מידידיו\r\nשם המליץ עליו לפניהם, והוא היה מביאם אל \"מועדון הסופרים\"\r\nומשחק תפקיד של מורה-דרך.  הוא טען באזני, כי מעולם לא לקח\r\nפרוטה מאמריקנים אלה, אך אני ידעתי שהוא הולד עמם למסעדות\r\nהמעולות, לתיאטרון, למוזיאונים ולקונצרטים, ופעמים רבות הם\r\nמשאירים לו עניבות ומתנות אחרות. הוא גילה לי, שאפשר לשחד\r\nאת אחד הפקידים הבכירים בקונסוליה האמריקנית בוארשה, ולקבל\r\nאשרות-כניסה לרבנים ופרופסורים כביכול, וכן לקרובים מדומים,\r\nמעל למכסת ההגירה. שיטת השיחוד היא לשחק בפוקֶר עם הפקיד\r\nולאפשר לו לזכות בסכום גדול.  המתווך הוא כתב זר בוארשה,\r\nהנוטל אחוז מהסכום לעצמו.  העובדה, שעל-אף כל הקשרים האלה\r\nהוסיף פייטלזון להיות דלפון,  הנאלץ ללוות זלוטי אחדים מדג-רקק\r\nכמוני,  היא הוֹכחה כי האיש היה ישר ביסודו.\r\nלי היה חורף זה של שנת 1930 הקשה שידעתי מיום שיצאתי את\r\nבית הורי.  כתב-העת הספרותי,  ששימשתי בו מגיה יומים בשבוע,\r\nהיה על סף הסגירה. המו\"ל שהדפיס את תרגומי עמד לפני פשיטת-\r\nרגל.  גרתי בחדר שכוּר, והמשפחה שהשכירה לי אותו ביקשה\r\nלהיפטר ממני.  לא-אחת, כשטילפנו אלי אנשים, נענו שאינני בבית,\r\nאף-על-פי שישבתי בחדרי.  כדי להגיע לאמבטיה היה עלי לעבור\r\nבטרקלין, ותכופות היתה דלתו נעולה בלילות.  זה כבר התכוונתי\r\nלעקור משם, אך לא מצאתי חדר בשכר-הדירה המועט שהשיגה\r\nידי לשלם. עדיין הייתי קשור עם דורה סטוֹלניץ - לא רציתי לשאת\r\nאותה לאשה,  אך לא רציתי גם לנתק את הקשר.\r\nכשנפגשתי עם דורה לראשונה,  אמרה שהיא רואה בנישואים\r\nשריד של פנטיות דתית. כלום יכול אדם לחתום על חוזה לאהבת-\r\nנצח? רק הקפיטליסטים והרבנים דבקים בקיומו של מוסד צבוע\r\nזה. ואני, אף שמעולם לא הייתי שמאלן,  הרי בענין זה הסכמתי\r\nעמה. כל מה שראיתי וקראתי העיד על כך,  שאין האדם המודרני\r\nנוהג כובד-ראש בחובותיו המשפחתיות. אביה של דורה,  אלמן,\r\nפשט את הרגל בוארשה, וכדי שלא ייכלא, נמלט לצרפת עם אשה...\r\nסוף עמוד 25",
    "Author": "יצחק בשביס זינגר",
    "Language": "יידיש",
    "Translator": "צבי ארד"
}