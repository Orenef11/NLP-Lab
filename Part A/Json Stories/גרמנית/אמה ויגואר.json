{
    "Article-name": "אמה ויגואר",
    "Article-text": "\r\nהדמויות העיקריות:\r\nאליזבת ווסט, המכונה לילי ואֶמֶה\r\nפֶליצֶה שְרָגֶנהַיים.  המכונה ליצֶה, פיצֶה, פוץ ויָגואר\r\nאַלברֶכט, בֶרנד, אֶבֶרהארד ורַיינהַארד ווסט, בניה של לילי\r\nאינגֶה וולף, מוכרת ספרים ועובדת במשק-הבית של לילי\r\nבמסגרת שנת שירות-חובה\r\nגינתֶר ווסט, בעלה של לילי\r\nגינתֶר ומרגָרֶתֶה קאפלֶר, הוריה של לילי\r\nאֶרווין בוכְוַייזֶר, אביו של אלברכט\r\nקתֶה הֶרמן, חברתה הטובה של לילי\r\nד\"ר אלברט ואֶרנה שְרָגֶנהַיים,  הוריה של פליצֶה\r\nאירֶנֶה שרגנהיים,  אחותה של פליצה\r\nקטֶה שרגנהיים לבית הָמֶרשְלַג, אמה החורגת של פליצֶה\r\nחולדה קָרֶבסקי,  סבתה של פליצֶה\r\nד\"ר וַאלטֶר קָרֶבסקי (קארסטֶן),  דודה של פליצֶה באמריקה\r\nהחברות של פליצֶה: אֶלֶנַיי פואלק,  נורה,  אילזֶה פלוג,\r\nכריסטינֶה פרידריכס,  לואיזֶה זֶלבַאך המכונה \"מוטִי\" ובתה\r\nאולגה זלבאך,  חברתה של פליצֶה לספסל הלימודים\r\nהילי פרנקל,  חברתה הטובה של פליצֶה בבית-הספר\r\nגיאורג ציוויֶר המכונה גרֶגור, סופר ואחד מחבריה של פליצֶה\r\nדורְתֶה ציוויֶר, אשתו של גרֶגור\r\nפריץ שטרנברג, אחד מחבריה של פליצֶה\r\nלולה שטורמובה, דיירת-משנה של לילי, שביתה נהרס\r\nבהפצצות\r\nלוסי פרידלנדר, ד\"ר רוזֶה אולֶנדורף המכונָה פֶטֶל, ד\"ר קטיה\r\nלָזֶרשטיין - \"שלוש המכשפות\" של לילי\r\nוילי בַיימלינג, בעלה השני של לילי\r\nליזְל רַייכלֶר, ארוסתו של גינתֶר ווסט\r\nהקדמה למהדורה הגרמנית של 1998\r\nארבע שנים עברו מאז הופיע הספר \"אֶמֶה ויָגואר\",  והוא הכה\r\nגלים. דנו בו רבות בכלי התקשורת,  תרגמוהו לאחת-עשרה\r\nשפות,  שודרו בעקבותיו,  בגרמניה ומחוץ לה,  תוכניות\r\nתיעודיות ברדיו ובטלוויזיה,  התקיימו ערבי קריאה ודיונים\r\nרבים מספור,  שיריה של פליצֶה הולחנו,  שתי שחקניות הופיעו\r\nעל הבמה בקריאת חילופי המכתבים בין אֶמֶה ויָגואר,  קבוצת\r\nשחקנים הולנדית גילמה את סיפורן של אֶמֶה ויָגואר במחזה,\r\nבעיר מאסטריכט,  ונחלה הצלחה גדולה,  אמנית צעירה ציירה\r\nתמונות שמן של פליצֶה \"יגואר\" שרגנהיים,  ושחקן מופיע\r\nבקריאת קטעים מתוך הספרים שפליצֶה התכוונה לקחת עמה\r\nלארצות-הברית.\r\nאני עצמי ערכתי תערוכה מקיפה עם הצלמת כריסטל בֶקֶררַאי\r\nוהגרפיקאי וולפגַנג ויטור.  שם התערוכה \"חייה הקצרים\r\nשל היהודייה פליצֶה שרגנהיים\" ומאז 1995 היא מוצגת בערים\r\nרבות בגרמניה.  באמצעות שכפול התצלומים,  המכתבים,\r\nהשירים והמסמכים הרבים כל-כך ששמרה לילי \"אֶמֶה\" ווסט\r\nלמען הדורות הבאים,  והמגוללים את חייה הקצרים של פליצֶה\r\nכמעט בשלמותם,  יכולנו להוסיף לספר ממד ויזואלי מרשים\r\nולאפשר לאנשים,  בעיקר לצעירים,  להיאחז בגורל המרגש\r\nהזה של נפש אחת כדי להתמודד דרכו עם הפרק של הנציונל-\r\nסוציאליזם.  כעת מכינים גם תקליטור כתוספת לתערוכה.  והנה\r\nעכשיו,  כגולת הכותרת,  מוקרן סרט הקולנוע בכיכובן של מריה\r\nשראדֶר ויוליאנֶה קֶלֶר.\r\nלגבי אליזבת ווסט,  כיום בת 85,  סימנה יציאתו לאור של\r\nהספר את קץ בידודה. אחרי שהופיעה בתוכנית הראיונות\r\n\"בולוואר ביו\" נערמה בביתה ערמה גדולה של מכתבים מכל\r\nרחבי גרמניה. כתבו לה נשים שחיות בגלוי כלסביות ומרגישות\r\nהזדהות אתה,  אבל גם נשים נשואות,  שחשו צורך לחלוק אתה\r\nאת אהבתן לְאישה.  לילי זכתה בידידות רבות,  רבות כל-כך,\r\nשהיה עליה להחליף את מספר הטלפון שלה במספר חסוי\r\nכדי להגן על פרטיותה.  חשיפת אהבתה לפליצֶה שרגנהיים,\r\nשעד אז שמרה אותה בסוד,  טלטלה את חייה של האישה\r\nהקשישה,  אבל גם העשירה אותם מאוד.  בשיח-ושיג שלה עם\r\nעיתונאיות ועיתונאים כבר קנתה לה לילי בינתיים מיומנות\r\nמקצועית ממש.\r\nגם אני עצמי זכיתי בידידות ובידידים רבים בזכות \"אֶמֶה\r\nויָגואר\".  עם אחדים מהאנשים שראיינתי לצורך כתיבת הספר\r\nנוצר קשר לאורך ימים,  רבים כתבו לי או באו לערבי הקריאה\r\nשלי.  שמחה רבה במיוחד הסבה לי ההזדמנות,  בעקבות הופעת\r\nהספר באנגליה,  להכיר את דוד קאהן,  בנה של אירֶנֶה,  אחותה\r\nשל פליצֶה.  דוד גדל כמעט בלי להכיר את הרקע המשפחתי\r\nשלו.  הוריו,  שאינם בחיים עוד - יהודים ברלינאים שניהם\r\n- נהגו כהורים רבים בני דורם ולא סיפרו דבר.  לאחר הגירתם\r\nהכפויה לא דרכה עוד רגלם על אדמת גרמניה מעולם.  שני\r\nבניהם,  דוד ואוליבר,  אינם מדברים גרמנית ועד להופעת הספר\r\n\"אֶמֶה ויָגואר\" לא ביקרו בגרמניה אפילו פעם אחת.  הספר\r\nפתח להם אשנב חדש לתולדות משפחתם.  הקשר אתי\r\nוהסקרנות שהתעוררה שברו את המחסום.  דוד קאהן בא לברלין\r\nוביקר במקומות שבהם חיו וסבלו בני משפחתו.  רגע מרגש\r\nבמיוחד זימן לו הביקור אצל קברו של סבו,  ד\"ר אלברט\r\nשרגנהיים,  בבית הקברות היהודי ברובע וַייסֶנזֶה.  דוד קאהן\r\nלא ישתחרר עוד מן החותם שטבע בו גורל משפחתו,  כמוהו\r\nכרוב בני הדור השני,  ואולם באמצעות הביקור בברלין יכול\r\nלשוב ולקשור את חוט ההיסטוריה שניתק,  הן ההיסטוריה של\r\nמשפחתו והן זו של יהודים ברלינאים רבים כל-כך שנרצחו\r\nאו ניצלו בדרך-לא-דרך.\r\nבזמן שבמרחק של כמה מאות קילומטרים התנהל \"הטיהור\r\nהאתני\" של בוסניה,  עזרה גם לי כתיבת \"אֶמֶה ויָגואר\" להבין\r\nטוב יותר את תולדות משפחתי.  אבל עם הספר נקלעתי אל\r\nתוך זיכרונותיהם הכאובים של אנשים אחרים,  ופתחתי מחדש\r\nפצעים שהגלידו רק באופן שטחי.  יש מי שנוטרים לי טינה\r\nעל כך.  היהודים ששרדו וחברותיה של פליצֶה אינם יכולים\r\nואינם רוצים להתפייס עם לילי ווסט,  האישה שתמכה בנאצים\r\nבשעתה.  אין הם מוכנים להכיר בזכותה לתקן את מה שקלקלה.\r\nאני עצמי עומדת באמצע,  איני יכולה שלא להגן על לילי\r\nכששופטים אותה בחומרה רבה מדי,  אבל גם אני צד\r\nבהיסטוריה הזאת.  את שתיקתה הגרמנית כל-כך של לילי על\r\nהפרקים המפוקפקים בעברה אני יכולה להבין מן הבחינה\r\nהפסיכולוגית,  אבל לסלוח לה עליה לא אוכל.\r\nאני,  שכיהודייה אני ניגשת אל הסיפור הזה מן הצד של\r\nיגואר,  איני יכולה להיות כה סלחנית כאותן נשים צעירות\r\nרבות,  שאינן מוכנות כלל להעלות בדעתן ולו את האפשרות\r\nשאֶמֶה אינה נקייה מאשמה.  שורת הצידוקים ארוכה: הכל\r\nחשבו ודיברו ככה בעת ההיא,  האנשים היו נתונים לשטיפת\r\nמוח, אישה עם ארבעה ילדים לא היו לה לא זמן ולא הזדמנויות\r\nלהתוודע אל האמת,  היא פשוט אימצה לה את השקפותיו של\r\nבעלה,  וחוץ מזה,  הרי אז לא ידעו כלל את כל \"העניין הזה\".\r\n\"האופן שבו מתחלקות ההבנה והרגישות כלפי רגשותיו\r\nשל הזולת אינו מקרי\",  כותבת בירגיט רומֶלשפאכֶר\r\n[\r\nRommelspacher\r\n] בספר המסות שלה \"\r\nDominanzkultur\r\n\"\r\n[\"תרבות של שַלְטָנות\"]. \"אנשים מגלים לרוב הרבה יותר הבנה\r\nכלפי מי שהם 'משלנו',  ולבעלי הרעה שבנו.  הרגשות נהיים\r\nמשתפי-פעולה עם הכוח השולט\".  לגבי יגואר ואֶמֶה יש לי\r\nהרושם שנשים צעירות רבות נאחזות בהבנה שלהן ללילי ווסט\r\nכדי לחמוק מן ההתמודדות עם השתיקה או עם חלקן באשמה\r\nשל סבותיהן שלהן עצמן.  כנגד זה הן מתקשות לחוש אֶמפתיה\r\nלקורבן שנרצח,  לפליצֶה,  ולפצעים שלא הגלידו אצל הניצולים\r\nבני הדור הראשון והשני.\r\nאת הצלחתו של הספר יש לתלות בסיפור האהבה המיוחד\r\nבמינו שהוא מספר,  סיפור אהבה שלא ניתן לו די זמן להישחק\r\nבשגרת היום-יום,  ועל כן,  בטרגיות שבו,  הוא מזמין את\r\nהקוראים לראות את עצמם כאילו הם עומדים במקום\r\nהגיבורות.  הצורך של נשים לסביות למצוא להן גיבורות\r\nודמויות מופת שיעמידו המשכיות לתולדות חייהן שלהן עצמן,\r\nחזק כל-כך,  שהריחוק הביקורתי כלפי הדברים שקרו בין 1933\r\nל- 1945 נעלם.  העובדה שאת האחת משתי הנשים רצחו לא\r\nמפני שהיתה לסבית אלא מפני שהיתה יהודייה,  ואת האחרת\r\nלא רדפו ב\"רייך השלישי\" על אהבתה לאישה - העובדה\r\nהזאת אינה משתלבת היטב בתמונה המיוחלת של גְבורה\r\nלסבית. ואף-על-פי-כן כך היה. בגרמניה, למרבה הצער, קשה\r\nלכונן קווי המשכיות,  הקווים נועדו להישאר לא-שלמים.  עם\r\nהאמת הזאת חייבים עוד דורות אחדים להוסיף לחיות.\r\nאני מקווה שההקדמה הזאת תסייע לקרוא את סיפור האהבה\r\nהמר-המתוק של אֶמֶה ויָגואר על כל בקיעיו,  בלי שיקפח את\r\nהרומנטיות שלו ואת יופיו האל-זמני.\r\nא' פ'\r\nברלין, ספטמבר 1997\r\n\"אמש העניק הסנטור לומֶר את צלב השירות\r\nהפדרלי מטעם נשיא המדינה לאליזבת ווסט\r\n(68) מליכטֶרפֶלדֶה.  אליזבת ווסט הסתירה\r\nבשנים 1942-1945 ארבע יהודיות בדירתה\r\nבשמארגנדורף,  ודאגה למחסורן.  אחת הנשים\r\nנתפסה בידי הגסטפו ומתה במחנה-הריכוז\r\nאושוויץ.  שלוש הנשים האחרות שרדו את\r\nהמשטר הנאצי. זהו צלב השירות ה- 21 המוענק\r\nבברלין ל'גיבורים אלמונים'.  כך מציינים לשבח\r\nאנשים שהגישו עזרה לנרדפים בתקופת\r\nהנאצים.\"\r\n\"\r\nDer Tagespiegel\r\n'',  22 בספטמבר 1981\r\n1\r\nמדרגות העץ הרחבות, המכוסות בשטיח אדום-חלודה,\r\nחורקות כשאינגֶה וולף עולה בהן,  שתיים-שתיים,  בדרכה אל\r\nהקומה הרביעית של בית מספר 23 ברחוב פרידריכסהַאלֶר\r\nשטראסֶה (המילה \"שטראסֶה\" (\"רחוב\" בגרמנית) היא לעתים\r\nקרובות חלק בלתי-נפרד משמות הרחובות,  ולעתים קרובות\r\nהם מופיעים לפניה, כמו כאן,  בנטייתם כשמות-תואר. לכן\r\nאי-אפשר לנתקה בלי לעוות את השמות.  מאחר שהספר הזה\r\nמתעד בדיוק רב את החיים בברלין בתקופה הנאצית, הושארו\r\nרוב השמות בשלמותם, כדי שאפשר יהיה לזהותם במציאות\r\n–\r\nרובם ככולם עדיין קיימים. הוא הדין בשמות של כיכרות (\"פלאץ\")\r\nותחנות של התחבורה הציבורית (\"באנהוף\"). במקומות שנחוץ\r\nלהקל על הקורא יופיעו בכל זאת, למרות הכפילות, המילים\r\n\"רחוב\", \"כיכר\", \"תחנה\" [הערת המתרגמת. בהערות המחברת,\r\nיצוין הדבר במפורש]). החלונות הצבעוניים בראש כל טור מדרגות,\r\nזגוגיותיהם מחוברות בעופרת,  נשקפים אל החצר האחורית\r\nהמוריקה ואל האגף האחורי של הבניין, המחובר לאגף החזיתי,\r\nוהוא גרסה צנועה יותר ונמוכה יותר שלו,  שנועדה לאנשים\r\nאמידים פחות.  מקומה לקומה הולך המראה ומתרחב על הגגות\r\nשל רובע שְמָארְגֶנְדורף ועל עצי תרזה בגוני סתיו.\r\nאחד באוקטובר היום ואינגֶה וולף צריכה להזדרז למצוא\r\nלעצמה מקום עבודה מתאים.  אם לא תתחיל בקרוב את שנת\r\nהחובה שלה במשק-בית,  יגייסו אותה לעבודות שירות למען\r\nהרייך.  בבוקר זה של יום חמישי,  פרידריכסהאלֶר שטראסֶה\r\nהוא כבר הניסיון השני שלה.\r\nאצל \"ווסט\" פותחת אישה אדומת-שער במשקפיים נטולי\r\nמסגרת.\r\n\"שלום.\"\r\nאינגֶה וולף נושמת לרווחה.  אחרי ארבע עקרות-בית\r\nבחלוקים,  שקיבלו את פניה ב\"הייל היטלר\",  וב\"אוי,  כמה יפה\r\nשבאת!\",  כבר לא העזה לקוות לסתם \"שלום\" פשוט.  ריבוי\r\nהבתים הנאציים נובע,  כנראה,  מכך שאינגֶה בת העשרים ואחת\r\nחייבת לשרת את שנת החובה שלה אצל משפחה שיש בה\r\nלפחות ארבעה ילדים.  לו היתה בת שש-עשרה,  היה די בילד\r\nאחד.  עצם הדבר כבר גרוע דיו,  שאחת כמוה,  שברור שיש לה\r\nבראש יותר מבישול וניקוי,  צריכה לעבוד בשירות אחרים,\r\nאבל שתעשה זאת אצל אספסוף נאצי,  זה באמת כבר יותר\r\nמדי.  אם מישהי מברכת בשמו של הפיהרר בדירה הפרטית\r\nשלה,  לא קשה לדמיין מה יבוא אחר-כך.\r\n\"את יודעת,  יש לי הרבה אפשרויות,  אני צריכה עוד לבדוק,\"\r\nהיתה נחפזת לומר בכל פעם ומסתלקת.\r\nהאם גזרתה הצנומה של אינגֶה,  אוזניה הבולטות,  שערה\r\nהקצר והמדובלל ועיניה השחורות,  הבוחנות,  הם שמביאים\r\nאת אליזבת ווסט לומר \"שלום\",  או שמא זה הספק הראשון\r\nשאין להתעלם ממנו,  שמתעורר אצלה לגבי השקפותיו של\r\nבעלה? זה זמן-מה אליזבת ווסט אינה מרוצה והיא אינה יודעת\r\nבדיוק למה.  אין לה סיבה ניכרת לעין להתלונן: בניה עולים\r\nכפורחים,  יום אחד ילכו ללמוד בנַאפולָה (מוסד חינוכי\r\nממלכתי,  פוליטי-לאומני,  לבני העלית [הערת המחברת]),\r\nב- 12 באוגוסט הוענק לה צלב הארד לאמהות, ובנה הרביעי\r\nנולד לפני שנה.\r\nגינתֶר ווסט משרת כחייל בבֶרְנָאו ליד ברלין,  רחוק מן החזית,\r\nתודה לאל.  בחיים האזרחיים הוא פקיד ב\"דויטְשֶה בנק\"\r\nובקרוב יעלה לדרגה של מורשה-חתימה; בחור נאה,  גבוה,\r\nרזה,  שערו כהה,  נימוסיו נאים,  הגבר שכל נערה חולמת עליו.\r\nכשאליזבת ווסט פגשה אותו במועדון של ה\"דויטשה בנק\"\r\nב- 1932,  מיד הראתה לארוס הקודם שלה את הדלת החוצה.\r\nאינגֶה וולף דוחפת את ערמת הכרטיסים הלבנים עם כתובות\r\nשל לשכת התעסוקה בהקלה אל כיס מעילה,  ומחליטה לחדול\r\nמן החיפוש.  על שולחן המטבח המקורצף למשעי הן מסדירות\r\nאת העניינים הרשמיים.  שעות העבודה הן משמונה עד חמש.\r\n\"כעת אראה לך את הדירה.\"\r\nלדירת ארבעת החדרים המרווחת עם התקרות המעוטרות\r\nיש מרפסת גדולה הפונה לפרידריכסהאלֶר שטראסֶה,  ואחת\r\nקטנה יותר במטבח,  הצופה על גג האגף האחורי.  עוד לפני\r\nשהיא נכנסת דרך הדלתות הפתוחות לרווחה אל הסלון,  נוכחת\r\nאינגֶה וולף בטעותה הנוראה.  מצוחצח ועשוי אָרָד: תבליט\r\nשל הפיהרר! מה לעשות? בעצם צריכה היתה לומר עכשיו\r\nאת המשפט הקטן שלה ולברוח.  אבל הטפסים כבר מונחים,\r\nממולאים,  על שולחן המטבח,  ונסיגה עלולה לעורר חשד.  רק\r\nחסר לה שילשינו עליה.  האכזבה הנוספת הזאת משרה עליה\r\nתשישות עצובה.  מי יודע כמה פעמים עוד תצטרך להיטלטל\r\nבברלין עד שתמצא משפחה שהצליחה להחזיק מעמד מול\r\nהאספסוף בחולצות החומות.  האם עוד יש בכלל דבר כזה אחרי\r\nקרוב לעשר שנים של רודנות היטלראית?\r\nהיא מחליטה לנגוס בתפוח החמוץ.\r\n\"אבל יש משהו שאני עוד חייבת להגיד לך,\" היא מחפשת\r\nהזדמנות אחרונה להתחרט על החלטתה,  \"בעבודה במשק-\r\nבית אני אפס.\" הרי שנת החובה במשק-הבית ובחקלאות,\r\nשהונהגה בשנת 1938 לגבי כל הנשים הרווקות עד גיל עשרים\r\nוחמש,  אמורה \"לעורר את השמחה בעיסוק במקצועות משק-\r\nהבית ובמקצועות הסוציאליים\",  כמו שהיה כתוב לא מזמן\r\nבעיתון.  בהתחייבות הזאת למנהיגת נשי הרייך לא תוכל אינגֶה\r\nלעמוד,  זה ברור.\r\nאבל כיוון שקשה יותר ויותר להשיג עזרה במשק-הבית,\r\nווסט לא נרתעת.  \"נו באמת,  ילדה,  יש לך מושג איזה אפס\r\nאני בעצמי בזה... יחד נתגבר.\" היא צוחקת צחוק גרוני עמוק\r\nודוחפת את אינגֶה אל הדלת.\r\n\"להתראות ביום שני.\"\r\nלילי\r\nאני מצטערת,  מעולם לא היה לנו תבליט של היטלר.\r\nאינגֶה בוודאי המציאה את זה.  היא הרי סיווגה אותי\r\nכנאצית.  אכן,  היינו משפחה גרמנית נאמנה,  זה הגיוני.\r\nאני מודה.  משק-הבית שלי היה מאורגן כמו אצל מיליוני\r\nגרמנים אחרים,  אני מודה.  מעולם לא הצבעתי בבחירות\r\nבשביל היטלר,  אבל הייתי נשואה לנאצי.  בעלי היה נאצי,\r\nלא חבר מפלגה,  אבל גרמני טוב ונאצי,  זה כן.  ככה הכירה\r\nאותי אינגֶה.  הוא היה פרוסי אמיתי,  אף-על-פי שבעצם\r\nהיה זורְבֶה (סלאבי-מערבי מאזור לַאוזיץ, על שפת הנהר\r\nשְפְרֶה). אני חושבת שהיה לנו בבית \"מיין קאמפף\",\r\nכן,  היה לנו.  והיה לנו ה\"פֶלקישֶה באובָכְטֶר\" (ביטאון\r\nהמפלגה הנאצית). אני לא אוהבת לדבר על זה.  אני לא\r\nאוהבת להודות שבעלי היה נאצי וגם קצת אנטישמי,  זה\r\nהיה במשפחה,  האנטישמיות המקובלת,  בלי הרבה\r\nמחשבה.  ההורים שלי תמיד עקצו, אבא שלי כעס עלי\r\nשהתחתנתי עם נאצי.  וגם האח שלי לא הסכים עם זה\r\nבכלל,  כל עוד היה בגרמניה.  אחר-כך כבר לא התעניין\r\nבי.  אבל גם בלאו הכי לא הייתי נותנת שיתערבו לי.\r\nעשיתי אז מה שרציתי.  ועמדתי על שלי. הייתי צעירה\r\nוטיפשה,  אבל יותר מכל רציתי לצאת מהבית.\r\nעל דבר אחר לא חשבתי בכלל.  הוא היה בחור\r\nיפה,  מקובל על כולם,  והיה לו סיכוי להתקדם ולהיות\r\nמישהו.  אני התחתנתי עם גינתר,  לא עם הנאצי!\r\nוהתחתנתי בלי ההורים שלי.  אפילו ההורים של בעלי\r\nלא היו בחתונה.  בעיניהם הייתי צעירה ותוססת מדי.  כל\r\nסגנון החיים שלי לא נראה להם.  כשהתחתנתי,  אבי היה\r\nבריזֶנְגֶבירְגֶה (אזור נופש הררי בחבל בוהמיה). אנחנו\r\nהכרחנו אותו לתת לנו אישור בכתב, כי עוד לא מלאו לי\r\nעשרים ואחת אז.  אבא שלי היה כל-כך צדקני.\r\nראיתי אותו שוב רק כשבֶרְנְד נולד.\r\nהעוינות בינינו הסתיימה הודות לנכד.  אחר-כך נעשיתי\r\nעקרת-בית קטנה וילדתי ילדים.  ביסודו של דבר,  חונכתי\r\nלגדל משפחה ולנהל משק-בית,  וזה מה שעשיתי.  כך גם\r\nחייתי באותן שנים.  לידות,  חיתולים,  משק-בית,  טיפול\r\nבבעל.  תמיד כעסתי על בעלי,  ועם הזמן כעסתי יותר\r\nויותר.  הוא היה יכול לתת לי לנוח בימי ראשון לפחות,\r\nאבל לא,  הכל היה צריך להיות מוגש לשולחן בדיוק בזמן.\r\nיכול היה גם לקחת את הילדים לטייל מדי פעם.  לא היתה\r\nלו גישה לילדים קטנים.  הוא היה אמנם מאוד גאה בילדים\r\nשלו,  אבל לטפל בהם במקומי פעם,  זה לא בא בחשבון\r\nבכלל.  היו אלפי משקי-בית כאלה,  שלא התעניינו בכלום,\r\nרק בצאצאים שלהם.  אנחנו,  הנשים,  החלפנו מתכונים.\r\nזה היה חשוב בעינינו יותר מכל דבר אחר.  נַאפולָה? ממש\r\nבדיחה.  בשביל זה הבעל שלי היה צריך להיות במפלגה,\r\nלא? לשם הרי קיבלו רק את הילדים של חברי מפלגה\r\nנאמנים באמת.  לא,  הוא לא היה נאצי קנאי כל-כך.  כמוהו\r\nהיו רבים,  אלפים.  גרמניה צריכה לחזור לגדולתה,  זו היתה\r\nהסיסמה.  המונים תמכו ואפילו היו לחברי מפלגה כי\r\nהאמינו שהיטלר יעשה משהו.  מה שיצא מזה אחר-כך...\r\nאבל בהתחלה אנשים באמת לא תיארו לעצמם שככה\r\nיהיה.  נאפולה - זו הפעם הראשונה בעשרות שנים שאני\r\nשומעת שוב את המילה הזאת.  אלוהים,  בטח כבר יותר\r\nמחמישים שנה! לא,  באלוהים,  הוא היה פקיד בנק מהוגן,\r\nזו הדרך שהיה הולך בה.  גם הילדים היו מגיעים אולי\r\nל\"דויטשֶה בנק\" או שהיו הולכים ללמוד.  הדרך,  אפשר\r\nלומר,  נקבעה מראש.  הוא היה גרמני טוב וזהו.\r\nב- 5 באוקטובר 1942 מדבר הרַייכְסמארשָל הֶרמַן גֶרינג,\r\nבנאום לרגל חג האסיף,  על \"מלחמת הגזעים הגדולה\": \"האם\r\nיעמוד פה הגרמאני או האָרי,  או שמא ישלוט היהודי בעולם\r\n- זו השאלה שעל הפרק, בסופו של דבר,  ועל זה אנחנו\r\nנלחמים.\" הנאום מופיע בעיתונים במלואו.  באותו יום יוצאת\r\nפקודה מטעם הרייכספיהרר אֶס-אֶס היינריך הימלר,  לגרש\r\nאת כל היהודים ממחנות הריכוז שברייך הגרמני לאושוויץ.\r\nבאותה עת מתחילה אינגֶה וולף להתאקלם בבית ווסט.\r\nבאי-רצון היא נאלצת ללמוד לסדר את הערמה הגדלה והולכת\r\nשל ה\"פֶלקישֶה באובַכטֶר\" ב\"חדר-הגברים\" כך שהקיפול יהיה\r\nבדיוק בקצה ארון הזכוכית הקטן.  הילדים החמודים של\r\nהמשפחה,  לעומת זאת,  מתחבבים עליה דווקא וקרובים ללבה\r\nכבר אחרי כמה ימים.  בקביעות נאה ילדה ווסט בת העשרים\r\nותשע ילד כל שנתיים: בֶרְנְד בן שבע,  אֶבֶרהַרד בן חמש,\r\nרַיינהַרְד בן שלוש ואַלְבְרֶכְט בן שנה.\r\nדבר ראשון בבוקר,  אינגֶה מחליפה את החיתולים המלאים\r\nשל אלברכט; שניים מאחיו מביאים אותו הביתה מבונקר-\r\nהילדים,  והיא משחררת אותו מן המטען המסריח שלו.  מלבד\r\nזאת היא עסוקה בעיקר בטיפול בשני הילדים האמצעיים.\r\nאֶבֶרהַרד,  על פניו חיוך דובשנית סוסי,  רץ כל יום אל דודה\r\nאינגֶה וחושף שורה מכמירת לב של שיניים אכולות עששת.\r\nריינהרד בעל העיניים הערניות והרציניות מבקש ממנה תמיד\r\nלקחת אותו לקולנוע,  ושם הוא יושב בחיקה מאושר ושותק\r\nכמו דג.  בֶרְנְד,  הבכור גבה הקומה,  כמעט לא שם לב לאינגֶה.\r\nהוא מעדיף לבלות את אחר-הצהריים ברחוב,  במשחקי\r\nמלחמה.\r\nבזריזות רבה מסדירה ווסט את חיי ילדיה כך שיישאר לה\r\nדי זמן לתענוגות הפנאי שלה,  החריגים משהו לגבי אישה\r\nנאצית.  מתוך אמון כובש לב היא משתפת את נערת שנת\r\nהחובה בהכנות לקבלת פני הגברים הבאים אליה לביקור,  כך\r\nשבין שתי הנשים כבר מתפתח משהו הדומה לשותפות לדבר\r\nעברה,  גם אם אינגֶה וולף אינה מגלה הבנה יתרה להעדפות\r\nהפוליטיות והמיניות של המעסיקה שלה.  האורחים הפוקדים\r\nאת ביתה אחר-הצהריים הם עמיתים לעבודה של גינתר ווסט,\r\nגברים מנומסים,  מטופחים,  בעלי הופעה מרשימה.  \"היא\r\nהאהובה הגדולה של פקידים קטנים,\" מלגלגת אינגֶה בביתה,\r\nונוקמת כך על העלבון שבצחצוח חוטם הארד של היטלר.\r\nכשנקבע אחד מאותם ביקורים,  ווסט מכינה את כתונת הלילה\r\nעם התחרה הירוקה-הבהירה במפתח הצוואר, ואינגֶה מתבקשת\r\nלהציע את המיטה במצעים נקיים.  אחר-כך לוקחים את הילדים\r\nלגן-החיות.  ווסט נתקפת התרגשות סמוקה במיוחד כשהיא\r\nמחכה לפלוני פַטֶנְהיימֶר,  פקיד-בנק ולוחם ותיק בשירות\r\nהמפלגה,  שסובל מכתם בָריאות ולכן פטור משירות\r\nבוורמאכט.  כשהוא עומד להגיע,  ווסט מתרוצצת בדירה כמו\r\nנערה מתבגרת,  אוספת ומרימה את שערה,  נראית כמחפשת\r\nמשהו בלי הרף,  מזיזה ומיישרת דברים.  עם לוחמים ותיקים\r\nזה הולך לה הכי טוב,  היא אומרת.\r\nלילי\r\nאלה היו גברים מחוג המכרים שלנו,  בגיל של בעלי.  הם\r\nהיו בחופשה או בתפקיד כלשהו בברלין.  הרי היו צריכים\r\nלהיות פה גם גברים כדי שמפעלים ימשיכו לעבוד.\r\nמעולם לא סבלתי ממחסור בגברים. אבל רובם... נו כן,\r\nלא היו מסוגלים לכלום,  פחות או יותר.  זה היה עצוב.\r\nכשאני חושבת על זה,  גינתר עוד היה הטוב שבהם.  אני\r\nיכולה להסביר את זה רק בכך שבעצם לא ממש השתתפתי\r\nבזה.  אורגזמה,  כמו שאומרים היום,  בכלל לא ידעתי מה\r\nזה.  אבל הם רצו אותי ואני לא אמרתי לא.  ברור שזה\r\nמחניף לאישה צעירה,  שגברים רצים אחריה.  המוסר תמיד\r\nמתרופף קצת כשמגייסים גברים לצבא.  אף אחד לא ידע\r\nמה יהיה מחר,  אז נהנינו מהחיים כמה שיכולנו.  כך עשו\r\nגם הגברים.  ולבעל שלי הרי היתה לִיזְל.\r\nדווקא חיבבתי את גינתר,  אחרת הרי לא הייתי\r\nמתחתנת אתו,  מה הטעם בזה.  אבל הייתי אז צעירה מדי\r\nומטומטמת מדי.  התעוררתי רק כשהייתי בת עשרים ושש\r\nוכבר היו לי שלושה ילדים.  פתאום לא רציתי יותר להיות\r\nעקרת-בית ואם משפחה.  לא רציתי להיות רק אמא'לה\r\nכנועה.  אז התחילו הוויכוחים הראשונים בין בעלי לביני.\r\nאז התחלתי להתבגר,  לגלות התנגדות.  הוא אהב ללכת\r\nמדי פעם לבדו לשתות בירה.  אמנם לא רציתי אף פעם\r\nללכת אתו למסבאה,  אבל גם לא רציתי רק לטפל בילדים\r\nכל הזמן,  לעזאזל.  רציתי ללכת לתיאטרון,  לעשות איזה\r\nמשהו נחמד יחד אתו.  ופתאום צצה במוחי השאלה: לאן\r\nאת הולכת מכאן? ואז התחלתי להתרחק מבעלי.  אם\r\nבוחנים את הדבר מקרוב, זה התחיל עם המלחמה. החלטנו\r\nלבלות כמה ימים עם משפחת הֶרְמָן. אֶוַאלַד עבד,  כמו\r\nגינתר,  ב\"דויטשה בנק\",  הילדים הגדולים היו באותו גיל,\r\nוכך הכרנו זה את זה.  וקתֶה היתה החברה הכי טובה שלי.\r\nאז הבחנתי שמשהו קורה.  כשבעלי גויס ב- 1940 הוא\r\nהתלונן במכתב אחד שהוא לא שומע מקתֶה.  נסעתי אל\r\nחברתי רותחת מזעם.  \"כשגינתר כותב לי מכתבים,\r\nשיואיל בטובו לכתוב אותם לי,\" הטחתי בה.  קתֶה פרצה\r\nבבכי.  \"אתם אוהבים זה את זו עד כדי כך?\" \"כן,\"\r\nהתייפחה.  חיבקתי אותה בזרועותי וניחמתי אותה.  \"אז\r\nתאהבו לכם,  אבל אותי תעזבו במנוחה.\"\r\nבעצם לא כעסתי עליו בגלל זה.  רק שלא תפקיר את\r\nהמשפחה,  חוץ מזה תעשה מה שאתה רוצה,  זו היתה\r\nהסיסמה שלי.  לא רציתי לדעת.  פעם אחת הצעתי לו\r\nשנחיה חמש שנים בנפרד,  באותה דירה.  אני אנהל את\r\nמשק-הבית,  אעשה כל מה שצריך,  אבל חוץ מזה -\r\nכלום.  הבעל שלי נדהם.  אז חיפשתי לי מוצא.  פרצתי\r\nהחוצה.  קודם לא הייתי מעלה בדעתי לבגוד בבעלי.  אבל\r\nהוא הגזים קצת.  מאוחר יותר גם אמרתי לו את זה בפנים.\r\nהיינו באמצע ריב - אלברכט,  הרביעי,  היה אז בן תשעה\r\nחודשים - ואני נתקפתי כעס נורא ואמרתי לו: דרך אגב,\r\nזה לא הילד שלך.  זה פגע בו מאוד.  הוא הרי הכיר את\r\nאֶרְוִין,  לא? אבל אז אמרתי לו שהוא עצמו אשם.  למה\r\nהסתובב כל הזמן עם נשים אחרות? הייתי בודדה,  לכל\r\nהרוחות,  אז נכנעתי פעם,  לא? גם עם ארווין לא היה\r\nלי קשר ארוך,  וזה קרה בפעם השלישית.  איך שלא יהיה,\r\nזו היתה שנה פרועה,  הוא לא היה היחיד.  בעלי ידע\r\nשארווין משתגע אחרי.  עוד בטקס הכלולות שלי ארווין\r\nניסה לשכנע אותי להתחתן אתו ולא עם בעלי.  תמיד\r\nהיה בינינו קשר.  אני ובעלי התרוצצנו בכל ברלין והוא\r\nהלך בעקבותינו כל הזמן.  כשהתחיל לעבוד כפקיד\r\nבעירייה של רובע וִילְמֶרְסדורְף,  הוא סידר לנו את הדירה\r\nבשְמַארְגֶנְדורְף.\r\nלא,  אני לא רציתי כל-כך הרבה ילדים.  בֶרְנְד ואֶבֶרהַרד\r\nהיו מתוכננים.  רציתי שלבֶרְנְד יהיה אח קטן.  אבל ריינהרד\r\nהיה תאונה.  שלושה ימים לא דיברתי עם בעלי.  הרי רק\r\nכרגע התאוששתי.  כשאֶבֶרהַרד היה בן שלושה שבועות\r\nהוא סבל מהתכווצות שַעַר-הקיבה וכמעט מת לי בידיים,\r\nהילד.  במשך יותר מחצי שנה הייתי צריכה להאכיל אותו\r\nכל שעתיים.  הוא היה רזה כמו גפרור.  ומיד עוד ילד.  זה\r\nהיה יותר מדי בשבילי.  אבל התגברתי.  על הפלה לא\r\nחשבתי בכלל,  גם לא עם אלברכט.  קיבלתי את זה כגזרת\r\nהגורל,  והרי אהבתי את הילדים שלי.  אבל לעשות אותם,\r\nזה כבר דבר אחר.\r\nאֶרווין בוכְוַייזֶר\r\nאת לילי הכרתי בתחילת 1933.  היינו יחד בקורס לקצרנות\r\nולהדפסה במכונת כתיבה,  שה'דויטשֶה בנק\" ארגן כדי\r\nלהרחיק את המובטלים מהרחובות.  אבא שלי היה\r\nבמחלקת-הפיקדונות ב\"דויטשה בנק\" ואביה של לילי\r\nהיה במחלקה למטבע חוץ,  אבל הם לא הכירו זה את זה.\r\nאני הייתי בן עשרים ואחת,  למדתי מכונאות רכב אבל\r\nהייתי מובטל.  רציתי ללמוד הנדסה,  אבל התנאים\r\nהכלכליים לא אפשרו לי.  הקורס היה מחווה שבעזרתה\r\nקיווה הבנק להתחבב על השליטים החדשים,  משהו כמו\r\n\"סיוע לעת חירום\".  זה הרי לא עלה להם הרבה.\r\nלילי היתה בדיוק מה שתמיד רציתי.  אדומת-שער,\r\nזה היה הדבר הראשון שקלטתי,  חלום תמידי שלי,  שבדרך\r\nכלל לא התגשם.  העליצות שלה,  התנהגותה הבוטחת\r\nוהליכותיה הנעימות הרשימו אותי מאוד.  אני לא בורכתי\r\nבכל אלה.  הייתי מין צמח-בר.  למרות שהייתי ביישן\r\nועצור,  הקשר בינינו נוצר איכשהו מיד,  בלי יותר מדי\r\nדיבורים.  אבל היא כבר היתה תפוסה.  מעולם לא ניסיתי\r\nלהשפיע עליה לשנות את דעתה.  גם לא היה בזה שום\r\nטעם.  הכל כבר היה מסודר.  ההורים של לילי ושל גינתר\r\nהיו במעמד חברתי גבוה קצת יותר משלי.  אני הייתי\r\nבעצם פרולטאר.  אמנם גם אבי היה שכיר בבנק,  אבל מן\r\nהבחינה החברתית חיינו בתנאים צנועים מאוד.  הייתי\r\nלא-כלום,  לא היה לי כלום.  מאוחר יותר התוודעתי גם\r\nאל גינתר ווסט,  כשבא לאסוף את לילי אחרי הלימודים.\r\nהוא עשה עלי רושם טוב מאוד.  מנופח קצת,  אבל כבר\r\nהיה לו תפקיד חשוב בבנק והיה עליו להפגין מכובדות\r\nכלפי לקוחותיו.  הוא היה קורֶקטי,  מנומס ומשכיל.  גם\r\nלילי היתה משכילה,  כמובן.  היתה לה בגרות,  לי לא.  אני\r\nמניח שווסט לא התייחס אלי ברצינות.  אבי היה פקיד\r\nזוטר שבא לברלין מעיר קטנה ולא הצליח בעצם\r\nלהתערות בעיר.  לילי היתה אפוא יעד ראוי מכל הבחינות,\r\nאבל על חתונה לא היה מה לחשוב בכלל.  הייתי מובטל\r\nולגינתר ווסט היתה משרה קבועה.  ה\"דויטשה בנק\" אף\r\nפעם לא פיטר מישהו,  גם לא באותם ימים של משבר.\r\nהוא ניצב תמיד איתן על רגליו.\r\nאחר-כך,  באוגוסט 1938,  התחתנתי עם אישה אחרת,\r\nאבל המשכתי להיות מוקסם מלילי. היא היתה משהו יקר\r\nערך בעיני,  מעין תכשיט,  אולי גם משהו שברירי,  שלא\r\nלדבר על האֶרוטיות שקרנה ממנה.  היא היתה כל מה שאי-\r\nפעם התאוויתי לו,  אדומת-שער,  אינטליגנטית יותר ממני,\r\nמשכילה יותר ממני.  היא היתה קצרת ראייה והרכיבה\r\nמשקפיים.  תמיד הייתי אומר לה שתוריד אותם כדי שלא\r\nתיטיב לראות את החולשות שלי.  כשהלכנו סוף-סוף\r\nלמיטה,  בשום אופן לא הרגשתי שאני עושה משהו שאינו\r\nיאה.  בינואר 41,  אחרי המערכה בצרפת,  חנינו מדרום\r\nלברלין,  בכפר ששמו שֶנֶוַיידֶה,  שם,  אפשר לומר,  אספנו\r\nכוח לקראת היציאה לרוסיה.  היה לי אז חופש תנועה רב\r\nלמדי.  זה ודאי קרה אז.\r\nאני לא זוכר שהיתה תמונה של היטלר בסלון,  אבל\r\nזה היה מקובל אז,  בכלל לא הייתי שם לב לזה.  ואולי\r\nכן? אולי הייתי מעיר משהו כמו \"אדולף החביב גם הוא\r\nכבר פה.\" תמונה של היטלר יכלה להיות גם הסוואה.\r\nצריך היה להביא בחשבון שפקח-הבלוק,  שבא לאסוף\r\nכסף לארגון הרווחה הנאצי\r\nNSV\r\n(\r\nNS-Volkswohlfahrt\r\n[הערת מחברת]) או לסיוע לחורף,  מביט\r\nסביבו ושם לב אם יש לך לפחות תמונה של היטלר על\r\nהקיר או דגל תלוי מהחלון.  הרי חצי העם היו מרגלים\r\nומלשינים.  מה זה חשוב כל-כך,  בעצם? מעולם לא ראיתי\r\nאת לילי מגלה התלהבות יתרה כלפי היטלר. אני עצמי\r\nהייתי נציונל-סוציאליסט מתוך הכרה,  נכנסתי למפלגה\r\nב- 1931 כי המצע שלה מצא חן בעיני,  ובמצע לא הופיע\r\nכלום מכל הדברים האלה. עד היום אני שמח שנהייתי\r\nחייל ושלא הייתי צריך לקחת חלק בדברים שעשו כאן\r\nחברי המפלגה. זה שלוקחים את היהודים למחנה ריכוז\r\nוהורגים אותם שם... בשום מקום לא היה כתוב שרוצים\r\nלהשמיד אותם. ואם היה כתוב, חשבתי שהתכוונו לחיסול\r\nכלכלי.  הכל נבע מזה שליהודים היתה,  כביכול,  השפעה\r\nבכל מקום בגלל ההון שלהם.  כן,  האמנתי בזה.  האמנתי\r\nשהם ממלאים תפקיד חשוב מאוד בחיי הכלכלה.  הביאו\r\nלנו דוגמאות: רוב הבנקאים היו יהודים וגם אילי הקולנוע\r\nבהוליווד.  הם מוכשרים יותר,  לעזאזל,  אבל אז לא ראינו\r\nאת זה כך.  מעולם לא פגעתי ביהודי,  אפילו לא בדיבור,\r\nאבל את זה אומרים כולם.  היום אני שואל את עצמי\r\nלפעמים: איך זה שכמעט לא השגחנו במה שקורה?\r\nאבל את חושבת שמישהו מהאנשים הקטנים התכוון\r\nברצינות לשירים הרצחניים ההם ששרו נגד היהודים?\r\nואז הם נדרשו גם לצרף עוד שם לשמם,  שם בעל צליל\r\nיהודי.  אלוהים,  מיני דברים היו שם... האם הרגשתי ככה\r\nגם אז - אני כבר לא יכול לומר היום.  זה נראָה לי קצת\r\nמוזר.\r\nב- 1931,  כשהיינו בקורס של ה\"דויטשה בנק\",  כבר\r\nאמרו לפעמים,  כבדרך אגב,  \"אנחנו מתקדמים!\" או\r\n\"זיג!\" (\"ניצחון\"\r\n–\r\nקריאת ברכה נאצית) אבל רק באופן\r\nהכי כללי.  אף אחד לא עשה תעמולה למפלגה כלשהי.\r\nגם בוב היה שם,  אחיה של לילי,  שהיה קומוניסט או\r\nסוציאל-דמוקרט.  לי היה תמיד הרושם שבית הוריה\r\nשל לילי היה שמרני,  מה שקראו אז\r\nגרמני-לאומי.  השמרנים הרי היו מרוצים מאוד מן התנועה\r\nהנאצית.  הפועלים הנציונל-סוציאליסטים והקומוניסטים\r\nהתקוטטו אלה עם אלה,  והללו סמכו על זה.  בדרך כלל\r\nהפועלים הם שהתקוטטו ביניהם.  אבל כשהייתי עם לילי\r\nהיו לי דברים אחרים בראש,  לא שיחות על פוליטיקה.\r\nאליזבת ווסט שמה לב מיד שאינגֶה נערה נבונה,  שונה\r\nלגמרי מקודמתה שהתחתנה ועזבה אותה לפני תום השנה.\r\nאינגֶה וולף,  לעומת זאת,  מוצאת שבעלת-הבית אדומת-\r\nהשער עם הנמשים השקופים על הפנים ועצמות הלחיים\r\nהגבוהות והחדות,  אמנם נאה למדי,  אבל לא חכמה גדולה.\r\nרק לעתים רחוקות היא מוצאת את עצמה במצב המביך שבו\r\nעליה לחמוק משיחה על פוליטיקה.  ווסט עסוקה בדרך כלל\r\nבדברים אחרים.  פה ושם היא חוזרת על התפלויות שקראה\r\nזה עתה ב\"פֶלְקישֶה באובַכְטֶר\".  כשה\"היטלר יוגֶנד\" (תנועת\r\nהנוער ההיטלראית) צועדים ברחוב לפני הבית במדיהם\r\nהמצוחצחים וכל הטררם,  היא פותחת את החלון,  מרימה\r\nאת אֶבֶרהַרד ומצביעה למטה, לרחוב: \"תראה,  אֶבֶרהַרד,\r\nה'היטלר יוגנד'.  כשתהיה בן עשר, תוכל גם אתה לצעוד אִתם.\"\r\nפעם בשבוע מקבל גינתר ווסט יום חופשה מיחידת השמירה\r\nהבֶרְנָאואֶרִית שלו,  כדי לבקר את המשפחה.  הגבר בן השלושים\r\nושש נראה לא רע עם השפמפם הקטן שלו ומבנה גופו הצר,\r\nוכשהוא יונק מן המקטרת הוא מקרין שאננות הזויה,  האופיינית\r\nלמעשני מקטרת.\r\nהעניינים בבית נהיים פוליטיים רק כשההורים של הגברת\r\nווסט,  הקַאפְלֶרִים,  באים לביקור.  הדלת עוד לא נסגרת אחרי\r\nקאפלר האב וכבר הוא נמשך אל אדולף,  וזה מוצא את עצמו\r\nמיד מונח על השידה ופניו כלפי מטה.  אז משלבת אשתו\r\nאת ידיה על כרסה השופעת ומחייכת בשביעות רצון.\r\nההרמוניה הזאת היא תופעה נדירה,  כי בדרך כלל שוררת\r\nמלחמה בין גינתר לבין מַרְגָרֶתֶה קאפְלֶר.  ידידי המשפחה\r\nמספרים כי בכל ינואר צריך לרכוש אגרטל חדש של בדולח\r\nבוהמי,  במקום זה שנופץ בקטטה של חג המולד.  מפעם לפעם\r\nמשליכה אמא קאפלר על סביבותיה גם נורות חשמל וכלי\r\nחרסינה,  שלא לדבר על קלות-הדעת שסיבכה אותה פעם אחת\r\nבחובות בגלל שמלה יפה בעלת צווארון של תחרַת בריסל,\r\nמעשה חסר אחריות שהרתיח את דמו של בעלה הנוטה\r\nלקמצנות.  מה שמעצבן את ווסט במיוחד הוא שהאבא,\r\nשבביתו הוא רודן דקדקן ושחצן,  הנוהג להדביק לקירות פיסות\r\nנייר שכתוב עליהן \"עשי זאת מיד\",  הוא בעיני אנשים מן\r\nהחוץ איש משעשע ואורח רצוי.  הביקורים של ההורים\r\nבפרידריכסהאלֶר שטראסֶה מסתיימים לא אחת בריב ומניחים\r\nאחריהם את ווסט מתמוגגת בדמעותיה.  האב נהנה להביך את\r\nבתו בדקלום שירים גסים.  קשקשן,  היא אומרת בשפתיים\r\nקפוצות ומשפילה מבט,  לחייה סמוקות מבושה.\r\nאינגֶה וולף מחבבת את האיש הרזה בעל השפמפם ולו\r\nבשל דעותיו הפוליטיות.  גם הוא,  כמו אביה,  היה במפלגה\r\nהקומוניסטית הגרמנית,  הקָ-פֶ-דֶ,  אך ב- 1933 שרף את פנקס\r\nהחבר שלו כדי לרַצות את אשתו החששנית.  יש לו יחס מיוחד\r\nלתמונות של היטלר.  גם בביתו יש לו אחת.  היא מונחת תחת\r\nהשטיח ליד דלת הכניסה,  וקאפלר נהנה הנאה שטנית לראות\r\nאיך כל מי שנכנס לדירתו שברובע זודְאֶנדֶה דורך,  דבר ראשון,\r\nעל היטלר.  שמחתו גדולה במיוחד כשאותו מישהו הוא החתן\r\nהמלוקק שלו,  גינתר,  שניסיונו להצטרף אל המפלגה הנאצית,\r\nהאֶן-אֶס-דֶ-א-פֶ,  נכשל עקב הצו מיום ה- 1.5.33,  שהורה על\r\nהקפאה זמנית של קבלת חברים חדשים.  העובדה שגינתר ווסט\r\nלא ביקש שוב להתקבל למפלגה בגלל גאוותו הפגועה,  לא\r\nשינתה במאום את דעתו הקטלנית של חותנו עליו.\r\nבֶרְנְד ווסט\r\nאני לא חושב שהיתה לנו תמונה של היטלר בבית,  אבל\r\nיכול להיות שכן; במבט לאחור אני מסכים שזה בהחלט\r\nהתאים לאבי.  ודאי שהיו לנו חיילים מעיסת נייר או\r\nמחומר,  וביניהם היה גם הפיהרר בפוזה של מצביא.\r\nהיתה לי ערמה של חיילי משחק,  ארגז מלא: חיילים\r\nיורים,  חיילים מאחורי תותחים,  חיילים צועדים,  וסוסים\r\nקטנים - משהו כמו חיילי בדיל.  קצת יותר גדולים מהם,\r\nוצבועים.  כשהיינו ילדים היינו עושים בינינו \"החלפות\"\r\n- כמה קַלָעים יש לך,  וכולי.  אחד היו לו אנשי אס-אס\r\nבמדים שחורים - ואלה,  נו כן,  אלה היו כמובן שווים\r\nיותר.  אז היה לנו פיהרר כזה,  וכל פעם שסבא שלי בא\r\nאלינו,  היו מוצאים אותו אחר-כך תלוי איפשהו וראשו\r\nלמטה.  הוא עמד ברגליים פשוקות,  עם רווח בין הרגליים,\r\nואפשר היה לתלות אותו ברווח הזה על וו או על מפתח.\r\nלתלות אותו,  זה היה ברור.  לאבא היה גם המון חומר\r\nאחר,  כמו,  למשל,  המון חוברות של המפלגה הנאצית,\r\nחוברות לפעילים.  הוא היה מנוי עליהן,  אבל אפשר היה\r\nגם לקנות אותן.  ואמא לא זרקה אותן.  ואז,  כשהרוסים\r\nבאו - הרי לא היה ספק מה זה,  עם הנשר על הכריכה\r\nוכל זה - דחפנו אותן מתחת למיטה.  וכשישבנו במרתף\r\nוהרוסים עשו חיפוש בבית,  רעדנו כהוגן מפחד שימצאו\r\nאותן.\r\nבעקבות פרשת מעילה בגסטפו בברלין,  מגיע לעיר באמצע\r\nנובמבר 1942 ה-אס-אס הָאופְטשְטורְמְפיהרֶר אָלויְס ברונֶר,\r\nמי שהיה בעבר מנהל המשרד המרכזי להגירת יהודים בווינה,\r\nומזכירו האישי של אדולף אייכמן.  האוסטרי,  הידוע בכינויו\r\n\"הקצב מווינה\",  \"טיהר\" מאמצע חודש אוקטובר את העיר\r\nמיהודיה.  ברונר הקטן,  בעל הרגליים העקומות,  רואה חובה\r\nלעצמו \"להראות לחזירים הפרוסים הארורים האלה איך\r\nמתנהגים עם החזירים היהודים\".  הוא מכניס לשימוש את\r\nמשאית הרהיטים,  שכבר הוכיחה את עצמה בווינה,  והיא\r\nמשמשת להוצאת יהודים מבתיהם או ממקומות עבודתם בלי\r\nלעורר תשומת לב מיותרת.  משטרת הביטחון וסייענים יהודים\r\nסורקים ביסודיות שכונות שלמות בעיר.  כמו תופסי כלבים\r\nהם נוסעים ברחובות ברכב הסגור ודוחפים פנימה אנשים\r\nשעונדים את הטלאי הצהוב.  מאז בואו של ברונר לברלין,\r\nהעיר רוחשת שמועות.  גֶרְד אֶרליך,  בנו של עורך-דין ברלינאי\r\nאמיד שמת מהתקף לב ב- 1940 - אדם שאינגֶה וולף ואליזבת\r\nווסט יכירו בקרוב - יכתוב עם תום המלחמה,  בגלות בשווייץ,\r\nאיך חוו הוא ומשפחתו את \"אקציות-ברונר\"\r\n(\r\nGerd W. Ehrlich: Mein Leben in Nazideutschland\r\n[\"חיי בגרמניה\r\nהנאצית\"]. כתב-היד לא ראה אור. נכתב בחורף 1945\r\nבז'נווה [הערת המחברת]).\r\nגֶרד אֶרליך\r\nהוא בא עם המון רעיונות שטניים באמתחתו.  \"הבה ניתן\r\nליהודים לחסל את עצמם\".  מאותה עת ואילך היה על\r\nהקהילה היהודית לרכז את הקורבנות למשלוחים בעצמה.\r\nרק באותם מקרים נדירים מאוד שבהם נתקלו ה\"סדרנים\"\r\nהיהודים בהתנגדות מצד בני דתם,  רק אז התערבו אנשי\r\nהגסטפו.  הרעיון הנבזי הזה הוצג ב- 19 בנובמבר לפני ועד\r\nהקהילה בישיבה מיוחדת.  לזכותם של הנציגים שלנו יש\r\nלומר שרבים מחברי הוועד שהיו נוכחים שם סירבו לשמש\r\nתליינים.  למרבה הצער התחילו האדונים הקשישים ברגל\r\nשמאל את התנגדותם לפקודה שיצאה מבורגְשְטְראסֶה\r\n(\r\nBurgstrase 26\r\n, מקום מושבו של \"המשרד הראשי לביטחון\r\nהרייך\" [הערת מחברת]).\r\nהם לא היו מסוגלים אלא להתנגדות סבילה ולא העזו\r\nלקרוא למרד.  התוצאה היתה שאותם אנשים הגונים נעצרו\r\nמיד וצורפו למשלוח הבא.  כך נפלה הנהגת הקהילה שלנו\r\nכולה בידי משרתיהם הכנועים של הנאצים.\r\nבין הנציגים שנעצרו ב- 19 בנובמבר 42 היה גם אבי\r\nהחורג,  איש ישר ואמיץ.  הוא לא חזר הביתה מישיבת\r\nהקהילה,  ומאז לא ראיתי אותו.  בדיוק באותם ימים אפלים\r\nעבדתי במשמרת הלילה.  אחרי ארוחת הצהריים חזרתי\r\nלמיטה,  לישון.  קצת לפני ארבע נכנסה אמא שלי לחדרי,\r\nחיוורת כסיד, ובשורת איוב בפיה: \"בֶנו נעצר. כל המשפחה\r\nצריכה לבוא למחנה האיסוף היום בערב.\" קפצתי ממיטתי\r\nהמום כולי והתלבשתי.  הרגע הנורא הגיע.  לפי ההסכם\r\nשלי עם הורי היה עלי להיפרד מהם,  כדי שאוכל להישאר\r\nבברלין זמן רב ככל האפשר.  עזרתי לאמי המסכנה ולאחותי\r\nהקטנה לארוז את חפציהן האחרונים בתרמילים.  לעולם\r\nלא אשכח את אחר-הצהריים האומלל הזה.  תודה לאל,\r\nהיינו עסוקים כל-כך בהכנות ל\"מסע\",  שלא תפסנו את\r\nמלוא הטרגיות של הרגע.  שכנים עזרו לנו לארוז את\r\nמעט החפצים שהיה מותר לקחת.  בשמונה בערב היה\r\nהכל מוכן ויצאנו לדרך הקשה לתחנת הרכבת.  ליוויתי\r\nאת אמי ואת אחותי עד מחנה האיסוף שהיה בבית-זקנים\r\nיהודי לשעבר,  ברחוב גרוסֶה המבורגֶר שטראסֶה. ליד דלת\r\nהבניין,  ששוטרים שמרו עליו,  נאלצתי להיפרד לתמיד\r\nמן האנשים הכי יקרים לי.  נשיקה אחרונה לאחותי הקטנה\r\nמַריון,  ברכה אחרונה מפי אמי הטובה,  ודלת הכלא נסגרה\r\nאחרי השתיים.  עולם שלם קרס תחתיו.  הדלת נסגרה גם\r\nעל נעורי,  שלמרות כל הקשיים,  עדיין היו נעורים מוגנים\r\nיחסית.  מכאן ואילך הייתי צריך לעמוד על רגלי שלי\r\nבלבד. [...]\r\nימים אחדים אחרי הגירוש של בני משפחתי באו מן\r\nהגסטפו לנעול ולחתום את חדרי הדירה.  שוב הייתי אחרי\r\nמשמרת לילה,  ואני עצמי פתחתי להם את הדלת.  הם היו\r\nמופתעים קצת למראה החדרים הריקים.  (את כל\r\nהמיטלטלים מכרתי לשכנים טובים.) הם שאלו אותי\r\nבכעס מי רוקן את הדירה.  העמדתי פני תם והסברתי שאני\r\nרק דייר משנה,  שעובד שתים-עשרה שעות בבית-\r\nהחרושת ועייף מכדי להתעניין במעשיהם של אחרים.\r\nלא היה לי כל קושי להסביר לאותם ברנשים שאין לי\r\nשום קשר ל\"משפחת ואלטר\",  שהרי שם משפחתי כשם\r\nאבי הביולוגי.  החדרים נחתמו אפוא כדת וכדין,  ולמרות\r\nהאיום שהחדרים הריקים עוד ימיטו עלי צרות,  חזרתי\r\nלמיטה.  אבל המילים ה\"חביבות\" של שני הפקידים חיזקו\r\nבי את ההחלטה לרדת למחתרת בקרוב.\r\nכדי לא לעורר חשד בטרם עת המשכתי תחילה ללכת\r\nלעבודה בבית-החרושת.  סיכמתי עם המחליף שלי שאני\r\nאעבוד תמיד בלילה והוא ביום.  בשבועות הראשונים של\r\nדצמבר ישנתי מעט מאוד.  היה עלי לסיים את ההכנות\r\nהאחרונות לקראת העתיד המעורפל שלי.  המזוודה עם\r\nחפצי האחרונים הוצאה בחשאי מן הדירה,  חפצי הערך\r\nנמכרו בחופזה,  חומרים מרשיעים נשרפו.  באמצע דצמבר\r\nהייתי מוכן סוף-סוף.  בדיוק ברגע הנכון.\r\nב- 24 בדצמבר עורך הרב הניו-יורקי סטיוון וייז מסיבת\r\nעיתונאים בוושינגטון.  הוא מודיע לעיתונאים כי לפי מקורות\r\nשמשרד החוץ האמריקני אישר את מהימנותם,  נרצחו שני\r\nמיליון יהודים ב\"מסע השמדה\",  מתוך כוונה לחסל את כל\r\nיהודי אירופה.  המידע הזה מקבל עוד באותו יום אישור\r\nבירושלים.  דיווח מפורט על בנייה של תאי גזים במזרח\r\nאירופה ועל משלוחים של מבוגרים וילדים יהודים \"למשרפות-\r\nענק באושוויץ שבקרבת קרקוב\" עושה דרכו סביב העולם.\r\nהרצח ההמוני של יהודים אמנם מתבצע באושוויץ כבר מאמצע\r\n1942,  ואף-על-פי-כן זו הידיעה הראשונה המגיעה אל העולם\r\nשבחוץ.  גם בגרמניה אפשר לקלוט דיווחים של הבי-בי-סי\r\nעל המתת יהודים בגז וביריות.\r\nבסוף נובמבר נדחית הצעת החוק של רוזוולט,  \"\r\nPresident's\r\nThird War Powers Bill\r\n\" (הצעת החוק השלישית לסמכויות\r\nהנשיא בעת מלחמה),  בקונגרס האמריקני.  הצעת החוק קראה\r\nלבטל,  עקב המלחמה,  חוקים שמנעו \"תנועה חופשית של בני\r\nאדם,  רכוש ומידע אל ארצות-הברית וממנה.\" \"כפי שאני מבין\r\nאת הצעת החוק הזאת,\" סיכם נציג רפובליקני את דעת הרוב,\r\n\"הם רוצים לפתוח לרווחה את הדלת להגירה,\" העיתונות\r\nהשמרנית ובראשה ה\"שיקגו טריביון\" מביעה \"זעזוע\" לנוכח\r\nהניסיון של פוליטיקאים \"להציף את האומה הזאת במהגרים-\r\nפליטים מאירופה ומאומות אחרות\". \"האמת המכוערת היא,\"\r\nכותב ה\"ניוזוויק\" ב- 30 בנובמבר 1942,  \"כי מה שהביא\r\nלדחיית בקשתו של הנשיא להתיר לו לבטל את חוקי ההגירה\r\nלמשך תקופת כהונתו,  היא בראש ובראשונה האנטישמיות.\"\r\nסוף עמוד 33",
    "Author": "אריקה פישר",
    "Language": "גרמנית",
    "Translator": "דפנה עמית"
}