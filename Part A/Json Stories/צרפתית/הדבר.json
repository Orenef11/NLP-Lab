{
    "Article-name": "הדבר",
    "Article-text": "\r\nLA PESTE, Albert Camus\r\nמידת ההיגיון שבהצגת סוג מסוים של כליאה על-ידי\r\nסוג אחר אינה נופלת ממידת ההיגיון שבהצגת כל דבר\r\nשהוא הקיים במציאות על-ידי דבר שאינו קיים\r\nבמציאות.\r\nדניאל דֶה פוֹ\r\n--\r\nחלק ראשון\r\nהמאורעות התמוהים שהכרוניקה הזאת עומדת\r\nלספרם קרו בשנת ..194, בעיר אוֹרַאן.  הכול יאמרו שמאחר\r\nשחרגו במקצת מגדר הרגיל,  לא היה עליהם לקרות שם.  ואמנם\r\nבמבט ראשון אוראן היא עיר רגילה,  לא יותר מבירת-מחוז\r\nצרפתית על חוף אלז'יריה.\r\nהעיר עצמה,  יש להודות,  מכוערת.  בגלל חזותה השלווה\r\nלא מיד מגלים מה מבדיל אותה מכל עיר-מסחר אחרת ברחבי\r\nהעולם.  איך תתאר למישהו,  למשל,  עיר בלי יונים,  בלי עצים\r\nובלי גנים,  עיר שאינך שומע בה לא משק כנפיים ולא רשרוש\r\nעלים,  בקיצור - מקום סתמי? חילופי העונות ניכרים שם רק\r\nממראה השמים.  את האביב מבשרים שם רק מצב האוויר או\r\nסלֵי הפרחים שהרוכלים מביאים מסביבותיה של העיר: אביב\r\nשנמכר בשווקים הוא.  בקיץ השמש מלהטת את הבתים היבשים\r\nמדי ומכסה את הקירות באפר אפור,  ואין חיים אלא בצל\r\nהתריסים המוגפים.  ואילו בסתיו,  להפך,  מבול של בוץ.  רק\r\nבחורף יש ימים יפים.\r\nדרך נוחה להתוודע אל עיר היא לדרוש ולחקור איך האנשים\r\nעובדים שם,  איך הם אוהבים ואיך הם מתים.  בעירנו הקטנה,\r\nאולי בהשפעת האקלים,  כל זה נעשה יחד,  באותה רוח של\r\nקדחתנות ופיזור-נפש.  כלומר,  משתעממים בה ושוקדים לקנות\r\nהֶרגלים.  בני עירנו עובדים הרבה,  אבל אך ורק כדי להתעשר.\r\nהם מתעניינים בייחוד במסחר ודעתם נתונה בראש ובראשונה,\r\nכלשונם,  לעשיית עסקים. כמובן,  גם ההנאות הפשוטות חביבות\r\nעליהם,  הם אוהבים נשים וסרטי קולנוע ואת הרחצה בים.\r\nאבל את התענוגות האלה הם מועידים ברוב תבונתם לשבת\r\nבערב וליום ראשון,  ובשאר ימי השבוע הם משתדלים להרוויח\r\nהרבה כסף.  בערב,  לאחר שהם יוצאים ממשרדיהם,  הם נפגשים\r\nבשעה קבועה בבתי-הקפה,  מטיילים באותה שדרה,  או יושבים\r\nבמרפסותיהם.  תאוותיהם של הצעירים עזות וקצרות-ימים,\r\nואילו חטאי המבוגרים אינם חורגים מחברוּת באגורות של\r\nמשוגעים למשחק הכַּדוֹרֶת,  מנִשפי מועדונים,  ומחוגים\r\nשמהמרים שם בסכומים גדולים על קלפים.\r\nיאמרו מן-הסתם שאין זה מיוחד לעירנו דווקא,  ושלאמתו\r\nשל דבר כל בני דורנו הם כאלה.  ודאי,  אין לך בימינו דבר\r\nטבעי יותר ממציאותם של אנשים שעובדים מבוקר עד ערב\r\nואחר-כך בוחרים לבזבז את הזמן שנותר להם לחיות על\r\nקלפים,  על בתי-קפה ועל פטפוטים.  אבל יש ערים וארצות\r\nשהאנשים שם לבם אומר להם מזמן לזמן שקיים גם משהו\r\nאחר.  בדרך-כלל אין זה משנה את חייהם.  ואף-על-פי-כן,\r\nהלב אמר את דברו,  וגם זה לטובה.  אוראן,  לעומת זה,  היא\r\nכנראה עיר שהלבבות שותקים שם,  כלומר עיר מודרנית\r\nבתכלית.  אין צורך אפוא לפרט ולומר איך אוהבים אצלנו.\r\nהגברים והנשים או שהם טורפים זה את זה מהר במה שמכונה\r\nמעשה-האהבה,  או שהם שוקעים לאורך ימים בשגרת החיים\r\nבִּשניים. בין שני הקצוות האלה אין אמצע אלא לעתים רחוקות.\r\nגם דבר זה,  אינו מקורי,  באוֹראן כבמקומות אחרים נאלצים\r\nהאנשים,  בגלל קוצר הזמן והמחשבה,  לאהוב זה את זה בלי\r\nלדעת זאת.\r\nמה שמקורי יותר בעירנו הוא הקושי שיש בה לפעמים\r\nלמות. אגב,  \"קושי\" אינה המלה המתאימה,  יהיה מדויק יותר\r\nלומר \"אי-נוחות\".  אף פעם לא נעים להיות חולה,  אבל יש\r\nערים וארצות שסועדות אותך במחלתך,  שאתה יכול שם,\r\nאיכשהו,  להרשות לעצמך להתפנק.  חולה זקוק לרוך,  אוהב\r\nלהישען על משהו,  זה טבעי מאוד.  אבל באוראן,  האקלים הלא-\r\nמרוסן,  היקף העסקים הנעשים בה,  עליבות התפאורה,  שעת\r\nהדמדומים הקצרצרה וטיב התענוגות - כל אלה דורשים\r\nבריאות איתנה.  אדם חולה נידון פה להיות בודד.  תארו לכם\r\nאפוא את הנוטה למות,  הלָכוד מאחורי מאות קירות\r\nשמתפצחים בלהט החום בעוד שברגע זה עצמו אוכלוסייה\r\nשלמה מדברת בטלפון או בבתי-הקפה על חוזים,  על שטרי-\r\nמטען ועל ניכיון-שטרות.  ותבינו איזו אי-נוחות עלולה להיות\r\nבשעת המיתה,  אפילו מיתה מודרנית היא,  כאשר היא באה\r\nככה במקום חסר-רגש.\r\nמעט הפרטים האלה יש בהם אולי כדי לתת מושג מספיק\r\nעל עירנו.  ובכלל,  מוטב לא להפריז.  הדבר שהיה נחוץ להדגישו\r\nהוא הצד הנדוש של העיר והחיים בה.  אבל משעה שיש לך\r\nהֶרגלים,  הימים עוברים עליך בלי קושי.  מאחר שעירנו רואה\r\nהרגלים בעין יפה,  אפשר לומר שהכול כשורה.  ודאי,  מן\r\nהבחינה הזאת החיים בה אינם מלהיבים ביותר.  אבל לפחות\r\nאין אנו יודעים אי-סדר מהו.  ותושבי עירנו,  אנשים גלויי-לב,\r\nחביבים ופעלתנים,  עוררו תמיד בלב המבקר הערכה לא-\r\nמעטה.  העיר הזאת,  שאין בה לא ציוריוּת ולא צמחייה ולא\r\nנשמה,  סופה שהיא משרה תחושת מנוחה,  בקיצור,  נרדמים\r\nבה.  אבל מן הדין להוסיף ולומר שהיא ניטעה בנוף שאין דומה\r\nלו,  בלב רמה חשופה,  מוקפת גבעות שטופות אור, אל מול\r\nמפרץ מעוצב לתפארת.  ורק חבל שנבנתה וגבה אל המפרץ,\r\nועל כן לא תוכל לראות את הים עד שלא תלך לחפשו.\r\nמשהגענו עד כאן,  לא נתקשה להכיר בכך שבני עירנו לא\r\nהיתה להם כל סיבה לחזות מראש את המקרים שקרו באביב\r\nשל השנה ההיא,  ושהיו,  זאת הבנו אחר-כך,  כמין אותות\r\nראשונים לשורת המאורעות החמורים שאת קורותיהם אנו\r\nמתכוונים לספר כאן. יש מי שהעובדות האלה ייראו בעיניהם\r\nטבעיות בתכלית,  אחרים,  לעומתם,  יחשבו אותן לבלתי\r\nמתקבלות על הדעת.  ואולם הכרוניקאי,  אחרי-ככלות-הכול,\r\nאינו יכול להתחשב בסתירות הללו.  תפקידו אינו אלא לומר:\r\n\"כך וכך קרה\",  אם הוא יודע שאכן כך קרה ומה שקרה נגע\r\nלחייו של עם שלם,  ויש אפוא אלפי עדים שיֵדעו להעריך\r\nבלבם את האמת שבדבריו.\r\nזאת ועוד: המסַפר, שבבוא העת ייוודע מיהו, לא היה רשאי\r\nלהציג את עצמו ככשיר למלא משימה מן הסוג הזה לולא\r\nזימן לו המקרה לאסוף כמה וכמה עדויות,  ולולא היה מעורב,\r\nמכורח הדברים,  בכל מה שהוא מבקש לספר.  זה מה שנותן לו\r\nרשות לשלוח ידו במלאכת ההיסטוריון.  כל היסטוריון,  כמובן,\r\nגם אם היסטוריון חובב הוא,  יש לו עדויות ומסמכים.  ובכן,\r\nגם למספר הסיפור הזה יש: ראשית,  עדותו שלו; שנית -\r\nמפני שמתוקף תפקידו היה עליו לשמוע את סודותיהן של כל\r\nהנפשות הפועלות בכרוניקה הזאת; ולבסוף,  הרשימות שנפלו\r\nלידיו לאחרונה.  כל אלה יש בדעתו לשאוב מהם כל אימת\r\nשימצא לנכון ולהשתמש בהם כראות עיניו.  כמו כן יש\r\nבדעתו... אבל אולי הגיעה השעה להניח להסברים ולמִלות\r\nהזהירות ולגשת אל הסיפור עצמו.  תיאור הימים הראשונים\r\nמחייב מידה של פרטנות.\r\nבבוקר השישה-עשר באפריל יצא דוקטור בֶּרנַאר\r\nרִייֶה מחדר-העבודה שלו ורגלו נתקלה בחולדה מתה באמצע\r\nמישורת הקומה.  באותו רגע סילק בהיסח-הדעת את החיה\r\nהצדה וירד במדרגות.  ואולם כשהגיע לרחוב עלה בדעתו\r\nפתאום שהחולדה לא היתה צריכה להימצא שם,  והוא חזר\r\nעל עקבותיו כדי להודיע על כך לשוער.  לנוכח תגובתו של\r\nאדון מישֶל הזקן,  חש אף ביתר בהירות עד כמה תגליתו\r\nיוצאת-דופן.  הוא עצמו לא ראה בהימצאותה של החולדה\r\nהמתה ההיא אלא דבר מוזר,  ואילו בעיני השוער היא היתה\r\nשערורִייֶה ממש.  עמדתו של הלה היתה נחרצת: בבית הזה\r\nאין חולדות.  לשווא חזר ואמר לו הרופא שבמישורת הקומה\r\nהראשונה יש חולדה,  והיא כנראה מתה,  אדון מישֶל לא זז\r\nמדעתו.  בבית הזה אין חולדות,  ואין ספק אפוא שאת זו הביאו\r\nמבחוץ.  בקיצור,  מעשה קונדס.\r\nבערבו של אותו יום עצמו עמד בֶּרנאר רִייֶה במבואה וחיפש\r\nאת המפתחות קודם שיעלה לדירתו,  והנה,  מעומק הפרוזדור\r\nהאפל הגיחה לעיניו חולדה שמֵנה שהילוכה כושל ופרוותה\r\nלחה.  החיה נעמדה,  ביקשה כמדומה ליַצב את גופה,  החלה\r\nללכת לעבר הרופא,  נעמדה שוב,  חגה סביב עצמה בצוויחה\r\nדקה ולבסוף צנחה ארצה ושפתיה המשורבבות המפושקות\r\nפולטות דם.  הרופא התבונן בה רגע ועלה לדירתו.\r\nלא החולדה העסיקה את מחשבותיו.  הדם שנפלט החזיר\r\nאותו אל דאגתו האישית.  אִשתו,  שהיתה חולה זה שנה,  עמדה\r\nלנסוע למחרת לבית-מרפא בהרים.  הוא מצא אותה שוכבת\r\nבחדרם,  כמו שביקש ממנה.  כך התכוננה לקראת תלאות\r\nהנסיעה.  היא חייכה.\r\n\"אני מרגישה טוב מאוד,\" אמרה.\r\nהרופא הסתכל בפנים המופנות אליו לאור המנורה\r\nשלמראשות המיטה.  בעיני רִייֶה,  הפנים האלה,  פני אשה בת\r\nשלושים שגם ניכרו בהן סימני המחלה,  בכל-זאת עדיין היו\r\nכבצעירותה,  אולי בשל החיוך שגבר על כל השאר.\r\n\"תִשני,  אם את יכולה,\" אמר.  \"האחות תבוא באחת-עשרה\r\nואני אביא אותך לרכבת הצהריים.\"\r\nהוא נשק למצח לח במקצת.  החיוך ליווה אותו עד הדלת.\r\nלמחרת,  בשבעה-עשר באפריל,  בשעה שמונה,  עיכב השוער\r\nאת הרופא בעוברו והתלונן על פרחחים שחמדו להם לצון\r\nוהניחו שלוש חולדות מתות באמצע המבואה.  כנראה לכדו\r\nאותן במלכודות גסות,  שכן הן היו מכוסות דם.  השוער עמד\r\nזמן-מה על המפתן,  מחזיק את החולדות בכפותיהן,  וחיכה\r\nשהאשמים יואילו להסגיר את עצמם באיזו אמירה קנטרנית.\r\nאבל כלום לא קרה.\r\n\"אוּף! אני עוד אתפוס אותם,  את אלה,\" אמר אדון מישֶל.\r\nרִייֶה,  שהתעורר בלבו חשד,  החליט להתחיל את הסיבוב שלו\r\nברבעים שבעיבורה של העיר,  ששם התגוררו העניים שבחולָיו.\r\nאת האשפה היו אוספים שם בשעה הרבה יותר מאוחרת,\r\nוהמכונית הנוסעת לאורך הדרכים הישרות והמאובקות של\r\nהרובע התחככה קלות בפחי-הזבל שעמדו בשולי המדרכה.\r\nבאחד הרחובות שנסע לאורכם מנה הרופא כתריסר חולדות\r\nשהושלכו על שיירי הירקות והסמרטוטים המלוכלכים.\r\nאת החולה הראשון שלו מצא במיטתו,  בחדר הנשקף אל\r\nהרחוב,  ששימש גם חדר-שינה וגם חדר-אוכל.  האיש היה\r\nספרדי זקן שפניו קשות וחרושות קמטים.  על השמיכה שלפניו\r\nהיו שתי קדֵרות מלאות גרגירי חומוס.  כשנכנס הרופא,  הטיל\r\nעצמו החולה,  שישב זקוף למחצה על מיטתו,  לאחור כדי לנסות\r\nלהשיב לו את נשימתו החצצית,  נשימה של חולה-קצרת זקן.\r\nאשתו הביאה קערת-רחצה.\r\n\"אז מה,  דוקטור,\" אמר החולה בזמן הזריקה,  \"הן יוצאות,\r\nראית?\"\r\n\"כן,\" אמרה האשה,  \"השכן אסף שלוש.\"\r\nהזקן חיכך את כפותיו.\r\n\"הן יוצאות,  רואים אותן בכל פחי-האשפה,  זה הרעב!\"\r\nאחר-כך לא התקשה רִייֶה להיווכח שכל הרובע מדבר על\r\nהחולדות.  כשסיים את ביקוריו חזר לביתו.\r\n\"יש לך מברק למעלה,\" אמר אדון מישֶל.\r\nהרופא שאל אותו אם ראה עוד חולדות.\r\n\"לא,  לא!\" אמר השוער.  \"אני אורב להם,  אתה מבין.  אז הם\r\nלא מעזים,  החזירים האלה.\"\r\nהמברק בישר לרִייֶה שאמו עומדת לבוא למחרת.  היא באה\r\nלנהל את משק-הבית של בנה בהעדרה של אשתו החולה.\r\nכשנכנס הרופא לביתו, כבר היתה שם האחות.  רִייֶה ראה את\r\nאשתו עומדת,  בחליפה,  פניה מאופרות.  הוא חייך אליה:\r\n\"יפה,\" אמר,  \"יפה מאוד.\"\r\nכעבור שעה קלה,  בתחנת הרכבת,  הושיב אותה בקרון-\r\nהשינה.  היא הסתכלה בתא.\r\n\"זה יקר מדי בשבילנו,  לא?\"\r\n\"אין בררה,\" אמר רִייֶה.\r\n\"מה הסיפור הזה עם החולדות?\"\r\n\"אני לא יודע.  זה מוזר,  אבל זה יעבור.\"\r\nאחר-כך הוא ביקש ממנה בחיפזון סליחה.  היה עליו\r\nלהשגיח עליה והוא הזניח אותה מאוד.  היא הנידה בראשה,\r\nכמבקשת לרמוז לו שישתוק.  אבל הוא הוסיף:\r\n\"כשתחזרי,  יהיה הכול טוב יותר.  נתחיל מחדש.\"\r\n\"כן,\" ענתה לו ועיניה נוצצות,  \"נתחיל מחדש.\"\r\nכעבור רגע הפנתה לו את גבה והביטה מבעד לשמשת\r\nהחלון.  על הרציף האנשים מיהרו ונתקלו זה בזה.  נשיפות\r\nהקטר הגיעו עד אליהם.  הוא קרא לאשתו בשמה,  וכשנפנתה\r\nאליו ראה שפניה שטופות דמעות.\r\n\"לא,\" אמר חרש.\r\nמבעד לדמעות חזר החיוך,  חיוך מעווה מעט.  היא נשמה\r\nנשימה עמוקה:\r\n\"לֵך, הכול יהיה בסדר.\"\r\nהוא אימץ אותה אליו,  ועכשיו,  על הרציף,  מעברה האחר\r\nשל השמשה,  לא ראה עוד אלא את חיוכה.\r\n\"אנא,  שמרי על עצמך,\" אמר לה.\r\nאבל קולו לא הגיע לאוזניה.\r\nסמוך ליציאה נתקל רִייֶה על רציף התחנה במר אוֹתוֹן,\r\nהשופט-החוקר,  שאחז בידו של בנו הקטן.  הרופא שאל אותו\r\nאם הוא נוסע לאיזה מקום.  מר אותון,  גבר גבוה וכהה,  ספק\r\nדומה לְמה שכונה לפנים \"איש העולם הגדול\" ספק לקברן,\r\nענה בחביבות אבל בקיצור:\r\n\"אני מחכה לגברת אוֹתוֹן,  שנסעה לדרוש בשלום משפחתי.\"\r\nהקטר שרק.\r\n\"החולדות,\" אמר השופט.\r\nרִייֶה עשה תנועה קלה לעבר הרכבת,  אבל שב ופנה אל\r\nהיציאה.\r\n\"כן,\" אמר,  \"זה לא-כלום.\"\r\nהדבר היחיד שנשמר בזיכרונו מן הרגע ההוא היה אחד\r\nמעובדי התחנה שעבר שם והוא נושא תחת זרועו ארגז מלא\r\nחולדות מתות.\r\nבאותו יום אחר-הצהריים,  בתחילת שעות-הקבלה שלו,\r\nנכנס אל רִייֶה גבר צעיר שאמרו לו עליו שהוא עיתונאי ושכבר\r\nהיה בשעות הבוקר,  שמו היה רֵמוֹן רַמבֶּר;. רַמבֶּר,  גבר נמוך-\r\nקומה ורחב-כתפיים,  פניו נחושות ועיניו בהירות ופיקחיות,\r\nהיה לבוש בסגנון ספורטיבי ודומה היה שנוח לו בחיים.  מיד\r\nניגש לעניין.  הוא מכין תחקיר עבור עיתון חשוב בפריז על\r\nתנאי החיים של הערבים ומבקש לדעת פרטים על מצב\r\nהתברואה אצלם.  רִייֶה אמר לו שהמצב לא טוב.  אבל ביקש\r\nלדעת,  לפני שימשיך,  אם העיתונאי רשאי לומר את האמת.\r\n\"בוודאי,\" אמר הלה.\r\n\"השאלה שלי היא,  האם אתה רשאי למתוח ביקורת מוחלטת?\"\r\n\"ביקורת מוחלטת,  לא,  זאת אני חייב לומר,  אבל אני מניח\r\nשביקורת כזאת תהיה מחוסרת יסוד.\"\r\nרִייֶה אמר לו בקול שקט שביקורת כזאת אמנם תהיה\r\nמחוסרת יסוד,  אבל את שאלתו שאל רק כדי לדעת אם רַמבֶּר\r\nיוכל לדווח בלא כחל ובלא שרק,  כן או לא.\r\n\"עלי מקובלים רק דיווחים בלא כחל ובלא שרק.  הפרטים\r\nשתשמע מפי לא יחזקו אפוא את הדיווח שלך.\"\r\n\"אתה מדבר כמו סַן-ז'יסט (לואי אנטואן סן-ז'יסט (1767-1794\r\n–\r\nSaint-juste\r\n) היה מן האישים הבולטים במהפכה הצרפתית ואחד\r\nהקנאים והקיצונים שבהם,  חסיד של רובספייר והטרור. [ההערות\r\nהן של המתרגמת.]),\" אמר העיתונאי בחיוך.\r\nרִייֶה אמר,  בלי להרים את קולו,  שהוא לא יודע אם הוא\r\nמדבר כמוהו,  אבל הוא מדבר כמו אדם שנלאה מן העולם\r\nשהוא חי בו ובכל-זאת הזולת קרוב ללבו ודעתו נחושה להתנגד\r\nלאי-צדק ולוויתורים. רַמבֶּר,  צווארו שקוע בין כתפיו,  התבונן\r\nברופא.\r\n\"אני חושב שאני מבין אותך,\" אמר לבסוף וקם ממקומו.\r\nהרופא ליווה אותו לדלת:\r\n\"תודה לך שאתה מקבל את הדברים כך.\"\r\nרַמבֶּר נראה קצר-רוח:\r\n\"כן,  אמר,  אני מבין,  סלח לי על ההפרעה.\"\r\nהרופא לחץ את ידו ואמר לו שאפשר לכתוב כתבה מעניינת\r\nעל החולדות המתות הרבות שמוצאים עכשיו בעיר.\r\n\"כן,\" קרא רַמבֶּר,  \"זה מעניין אותי.\"\r\nבשעה חמש,  כשיצא הרופא לבקר אצל עוד חולים,  פגש\r\nבחדר-המדרגות גבר צעיר עדיין,  דמותו מסורבלת,  פניו\r\nמוצקות ומחורצות וגבות עבותות משורטטות עליהן.  לפעמים\r\nהיה פוגש אותו אצל הרקדנים הספרדים הגרים בקומה\r\nהאחרונה בבניין.  ז'אן טארוּ עישן בשקדנות סיגריה ובתוך כך\r\nצפה בפרפוריה האחרונים של חולדה שעמדה להתפגר לרגליו\r\nעל מדרגה.  הוא נשא אל הרופא את מבטן השקט והמודגש\r\nבמקצת של עיניו האפורות,  בירך אותו בשלום והוסיף\r\nשההופעה הזאת של החולדות היא עניין משונה.\r\n\"כן,\" אמר רִייֶה,  \"אבל זה מתחיל לעצבן.\"\r\n\"מצד אחד,  דוקטור,  רק מצד אחד.  אף פעם לא ראינו דבר\r\nכזה,  זה הכול.  אבל בעינַי זה מעניין,  כן,  ממש מעניין.\"\r\nטארוּ העביר את ידיו על שערו להחליקו לאחור,  שב\r\nוהסתכל בחולדה,  שדממה עכשיו,  וחייך אל רִייֶה:\r\n\"אבל בעצם,  דוקטור,  זה בעיקר עניינו של השוער.\"\r\nואכן,  הרופא מצא את השוער לפני הבית,  נשען בגבו אל\r\nהקיר ליד הכניסה,  וארשת של לאות על פניו הסמוקות לרוב.\r\n\"כן,  אני יודע,\" אמר מישֶל הזקן לרִייֶה שהודיע לו על\r\nהתגלית החדשה.  \"עכשיו מוצאים אותן שתיים,  שלוש ביחד.\r\nאבל ככה זה גם בשאר הבתים.\"\r\nהוא נראה מדוכדך ומודאג.  בתנועה מוכנית שפשף את\r\nצווארו.  רִייֶה שאל אותו לשלומו.  אי-אפשר לומר ששלומו\r\nרע,  כמובן,  אמר השוער,  אבל הוא לא מרגיש הכי טוב.  לדעתו,\r\nזה בהשפעת מצב-הרוח.  החולדות האלה גרמו לו זעזוע וברגע\r\nשהן ייעלמו הכול ישתפר.\r\nואולם למחרת בבוקר,  בשמונה-עשר באפריל,  כשהביא\r\nהרופא את אמו מתחנת הרכבת,  מצא את אדון מישֶל ופניו\r\nמכורכמות עוד יותר: כעשר חולדות מפוזרות על המדרגות,\r\nמהמרתף עד עליית-הגג.  פחי-האשפה של הבתים הסמוכים\r\nמלאים בהן.  אמו של הרופא שמעה את החדשה ולא התפלאה.\r\n\"דברים כאלה קורים.\"\r\nהיא היתה אשה נמוכה,  כסופת שער,  עיניה שחורות ורכות.\r\n\"אז מה אם יש חולדות,\" אמרה,  \"אני שמחה להתראות\r\nאתך,  בֶּרנאר.\"\r\nוהוא הסכים אִתה; האמת היא, שאִתה הכול נראה קל תמיד.\r\nלמרות זה טלפן רִייֶה לעירייה,  למחלקה לביעור חולדות,\r\nשהוא הכיר את מנהלה. האם שמע הלה על החולדות האלה\r\nשיוצאות בהמוניהן למות תחת כיפת השמים? מֶרסיֶה,  המנהל,\r\nשמע על כך,  וגם בלשכתו שלו,  שנמצאת לא הרחק מרציפי\r\nהנמל,  מצאו כחמישים חולדות.  ובכל-זאת הוא מתלבט אם\r\nזה רציני.  רִייֶה לא ידע לקבוע אם זה רציני או לא,  אבל סבור\r\nהיה שהמחלקה שלו חייבת לעשות משהו.\r\n\"כן,\" אמר מֶרסיֶה,  \"אם יתנו הוראה.  אם אתה חושב שזה\r\nכדאי באמת,  אנסה להשיג הוראה.\"\r\n\"זה כדאי,  מה שלא יהיה,\" אמר רִייֶה.\r\nזה עתה סיפרה לו העוזרת שלו שבבית-החרושת הגדול\r\nשבעלה עובד בו אספו כמה מאות חולדות מתות.\r\nבערך בעת ההיא,  על-כל-פנים,  החלו בני עירנו לדאוג.  כי\r\nלמן השמונה-עשר בחודש אכן שָרצו בתי-החרושת והמחסנים\r\nמאות פגרי חולדות.  במקרים אחדים היה צורך לחסל חולדות\r\nשגסיסתן התארכה מדי.  ואולם למן הפרוורים ועד מרכז העיר,\r\nבכל מקום שעבר דוקטור רִייֶה,  בכל מקום שהיה שם ציבור\r\nאנשים,  חיכו החולדות,  אם ערֵמות-ערֵמות בפחי-האשפה ואם\r\nשורות-שורות בביבים.  למן היום ההוא העלו עיתוני-הערב\r\nאת הנושא על הפרק ושאלו אם העירייה מתכוונת לפעול,  כן\r\nאו לא, ואֵילו אמצעי-חירום היא חושבת לנקוט כדי להגן על\r\nהתושבים שתחת אחריותה מן הפלישה המבחילה הזאת.\r\nהעירייה לא התכוונה ולא חשבה כלום,  אלא כינסה קודם-\r\nכול את המועצה להתייעצות.  למחלקה לביעור חולדות ניתנה\r\nהוראה לאסוף את החולדות המתות יום-יום עם שחר.  בתום\r\nהאיסוף היה על שתי מכוניות של המחלקה להביא את החיות\r\nלמִשרֶפֶת האשפה ולשרוף אותן.\r\nואולם בימים הבאים החמיר המצב.  מספר המכרסמים\r\nשנאספו הלך ורב,  והיבול גדל מבוקר לבוקר.  למן היום הרביעי\r\nהתחילו החולדות יוצאות למות בקבוצות.  הן היו עולות בטורים\r\nמתנודדים ארוכים מן הכוכים,  מהמרתפים,  מבורות-הביוב,\r\nכדי לִכשול לאור היום,  לחוג סביב עצמן ולמות בקרבת בני-\r\nהאדם.  בלילות,  בפרוזדורים ובסמטאות,  נשמעו ברור ציוצי\r\nהגסיסה שלהן.  בבוקר,  בפרוורים,  היו מוצאים אותן שרועות\r\nליד הביב,  שושן קטן של דם סביב זרבוביתן המחודדת, מקצתן\r\nנפוחות ומרקיבות,  מקצתן נוקשות ושפמן עודנו סמור. בעיר\r\nעצמה היו נתקלים בהן ערֵמות-ערֵמות קטנות,  על מישורת\r\nחדר-המדרגות או בחצרות.  ויש מהן שבאו למות בגפן,\r\nבמסדרונות משרדים,  בחצרות בתי-ספר,  ולפעמים בטֶרסות\r\nשל בתי-הקפה.  בני עירנו הנדהמים היו מגלים אותן במקומות\r\nההומים ביותר של העיר.  כיכר דַ'ארְם,  השדרות המרכזיות,\r\nהטיילת פְרוֹן-דֶה-מֶר היו נגועות בהן פה ושם.  לאחר שנוקתה\r\nהעיר עם שחר מחיותיה המתות,  היא היתה שבה ומוצאת אותן,\r\nמתרבות והולכות,  במשך היום. ולא אחת קרה שמטייל לילי\r\nחש תחת רגלו על המדרכה את הגוש הגמיש של פגר טרי\r\nעדיין. דומה היה שהאדמה עצמה שבתינו נטועים בה מיטהרת\r\nממטען הלֵחוֹת שבה,  שהיא פולטת החוצה מורסות ומוגלה\r\nשעד כה עשו בה שַמות מבפנים. שערו בנפשכם את גודל\r\nהתדהמה של עירנו הקטנה,  שעד אז היתה שלֵווה כל-כך,\r\nוהנה, בתוך ימים אחדים, הסַדרים משתבשים בה, בדומה לאדם\r\nבריא שדמו הסמיך מתגעש פתאום!\r\nעד כדי כך הגיעו הדברים,  שסוכנות \"רַנְסְדוֹק\" (ידיעות,\r\nתיעוד,  כל הידיעות על כל הנושאים) הודיעה,  בשידור הרדיו\r\nשלה המספק ידיעות חינם,  שששת אלפים מאתיים שלושים\r\nואחת חולדות נאספו ונשרפו בעשרים וארבע השעות של\r\nהעשרים וחמישה בחודש.  המספר הזה,  שנתן משמעות ברורה\r\nלמחזה היום-יומי שהתרחש לנגד עיני העיר,  הגביר את הבלבול\r\nוהמבוכה.  עד אז לא התלוננו אלא על מפגע מבחיל במקצת.\r\nעכשיו נוכחו לדעת שהתופעה הזאת,  שעדיין לא היה אפשר\r\nלאמוד את ממדיה וגם לא לגלות את מקורה,  יש בה משום\r\nאִיום.  רק הספרדי הזקן החולה בקצרת הוסיף לחכך את ידיו\r\nואמר שוב ושוב: \"הן יוצאות,  הן יוצאות,\" בעליצות סֶנילית.\r\nואולם בעשרים ושמונה באפריל הודיעה \"רנסדוק\" שנאספו\r\nכשמונת אלפים חולדות והחרדה בעיר הגיעה לשיאה.  האנשים\r\nתבעו לנקוט צעדים מרחיקי-לכת,  גינו את השלטונות,  ואחדים\r\nשהיו להם בתים על שפת הים,  כבר דיברו על כך שיפרשו\r\nלשם.  אבל למחרת הודיעה הסוכנות שהתופעה פסקה לפתע-\r\nפתאום ושהמחלקה לביעור חולדות לא אספה אלא מספר זעום\r\nשל חולדות מתות.  העיר נשמה לרווחה.\r\nואף-על-פי-כן ביום ההוא דווקא,  בצהריים,  כשהחנה\r\nדוקטור רִייֶה את מכוניתו לפני בית מגוריו,  ראה בקצה הרחוב\r\nאת השוער עושה את דרכו במאמץ,  ראשו מורכן וזרועותיו\r\nורגליו משתלחות לצדדים,  כמַריוֹנֶטה.  הזקן אחז בזרועו של\r\nכומר שהרופא הכירו: האב פָּנֶלוּ,  ישועי מלומד ולוחמני,  שכבר\r\nפגש אותו פעמים אחדות ובעירנו רחשו לו הערכה מרובה,  גם\r\nבקרב מי שהדת היתה רחוקה מלבם.  הוא חיכה להם.  עיניו\r\nשל מישֶל הזקן נצצו ונשימתו היתה שורקנית.  הוא חש ברע\r\nוביקש לצאת לנשום אוויר.  אבל כאבים עזים בצווארו,  בבתי-\r\nהשחי ובמפשעה אילצו אותו לחזור ולבקש את עזרתו של\r\nהאב פָּנֶלוּ.\r\n\"נפוח שם,\" אמר.  \"כנראה התאמצתי.\"\r\nהרופא,  זרועו מחוץ לדלת המכונית,  הסיע את אצבעו על\r\nבסיס צווארו של מישל שהלה הטה כלפיו; כמין סיקוס של\r\nעץ התהווה שם.\r\n\"שכב במיטה,  מדוד את החום,  אבוא אליך אחר-הצהריים.\"\r\nהשוער הלך ורִייֶה שאל את האב פָּנֶלוּ מה דעתו על פרשת\r\nהחולדות הזאת:\r\n\"אה!\" אמר האב,  \"זו בוודאי מגֵפה,\" ועיניו חייכו מאחורי\r\nהמשקפיים העגולים.\r\nאחרי ארוחת הצהריים,  כששב רִייֶה וקרא את המברק מבית-\r\nהמרפא המודיע לו שאשתו הגיעה לשם,  צלצל הטלפון.\r\nהמטלפן היה אחד ממטופליו לשעבר,  פקיד בעירייה.  הלה\r\nסבל זמן רב מהיצרות אב-העורקים,  ומאחר שהיה עני טיפל\r\nבו רִייֶה חינם.\r\n\"כן,\" אמר האיש,  \"אתה זוכר אותי.  אבל עכשיו מדובר\r\nבמישהו אחר.  בוא מהר,  קרה משהו אצל השכן שלי.\"\r\nקולו נשנק. רִייֶה חשב על השוער והחליט שילך אליו אחר-\r\nכך.  כעבור רגעים אחדים עבר את מפתנו של בית נמוך ברחוב\r\nפֶדֶרְב,  באחד מרובעי הפרוורים.  בחדר-המדרגות הצונן\r\nוהמצחין פגש את ז'וזֶף גְרַאן,  הפקיד,  שירד לקדם את פניו.\r\nגבר כבן חמישים,  בעל שפם צהוב,  גופו ארוך וכפוף,  כתפיו\r\nצרות וידיו ורגליו כחושות.\r\n\"המצב השתפר,\" אמר כשניגש אל רִייֶה,  \"אבל חששתי\r\nשזה הסוף שלו.\"\r\nהוא מחט את אפו.  בקומה השנייה והאחרונה,  על הדלת\r\nשמצד שמאל,  קרא רִייֶה את המלים: \"נא להיכנס,  אני תלוי\",\r\nכתובות בגיר אדום.\r\nהם נכנסו.  החבל השתלשל ממנורת התקרה מעל לכיסא\r\nהפוך,  השולחן הוזז לאחת הפינות.  אבל החבל היה תלוי בחלל\r\nהריק.\r\n\"התרתי אותו בזמן,\" אמר גְראן,  שדומה היה תמיד שהוא\r\nבורר את מלותיו,  אף-על-פי שדיבר בלשון פשוטה ביותר.\r\n\"בדיוק יצאתי החוצה ואז שמעתי רעש.  כשראיתי את הכתובת,\r\nאיך לומר לך,  חשבתי שזאת בדיחה.  אבל הוא פלט אנחה\r\nמשונה,  מבהילה אפילו,  אפשר לומר.\"\r\nהוא התגרד בראשו:\r\n\"לדעתי,  זו בוודאי פעולה מכאיבה.  נכנסתי,  כמובן.\"\r\nהם דחפו דלת ועמדו על סִפּו של חדר בהיר אבל מרוהט\r\nבדלות.  איש קטן עגלגל שכב על מיטת הפליז.  הוא נשם\r\nבכבדות והסתכל בהם בעיניים מוצפות דם.  הרופא נעצר.  הוא\r\nדימה לשמוע,  בין נשימה לנשימה,  ציוצים של חולדות.  אבל\r\nשום דבר לא זז בפינות.  רִייֶה ניגש אל המיטה.  האיש נפל\r\nמגובה לא רב דיו,  והנפילה גם לא היתה עזה ביותר,  החוליות\r\nהחזיקו מעמד.  כמובן,  הוא נחנק קצת.  יהיה צורך לעשות\r\nצילום.  הרופא נתן לו זריקה של שמן קַמפוֹר ואמר שבתוך\r\nימים אחדים הכול יסתדר.\r\n\"תודה,  דוקטור,\" אמר האיש בקול חנוק.\r\nרִייֶה שאל את גְראן אם הודיע לתחנת המשטרה,  והפקיד\r\nלבש ארשת מבוכה:\r\n\"לא,\" אמר,  \"לא,  באמת לא! חשבתי שהכי דחוף...\"\r\n\"כמובן,\" הפסיק אותו רִייֶה,  \"אם כך,  אני אודיע.\"\r\nאבל אז נסער החולה והזדקף על מיטתו ומחה ואמר שהוא\r\nמרגיש טוב ואין כל צורך.\r\n\"תירגע,\" אמר רִייֶה.  \"זה לא עניין גדול,  תאמין לי,  ואני\r\nחייב לתת הצהרה.\"\r\n\"אוי!\" פלט האיש.\r\nוהוא הטיל את עצמו לאחור וייבב יבבות קטועות.  גראן,\r\nשהיה ממשמש את שפמו זה רגעים אחדים,  ניגש אליו.\r\n\"די,  אדון קוֹטַאר, די,\" אמר,  \"תנסה להבין.  אפשר לומר\r\nשהרופא אחראי.  אם,  למשל,  יתחשק לך לנסות שוב...\"\r\nאבל קוֹטאר התייפח ואמר שהוא לא ינסה שוב,  שזה היה\r\nרק טירוף רגעי,  ושהוא רוצה רק שיתנו לו מנוחה.  רִייֶה כתב\r\nמרשם.\r\n\"בסדר,\" אמר.  \"נעזוב את זה,  אחזור בעוד יומיים או שלושה\r\nימים.  אבל אל תעשה שטויות.\"\r\nכשיצאו לחדר-המדרגות אמר לגראן שהוא חייב לתת\r\nהצהרה,  אבל הוא יבקש מקצין המשטרה לעכב את החקירה\r\nביומיים.\r\n\"צריך להשגיח עליו הלילה,\" אמר.  \"יש לו משפחה?\"\r\n\"אני לא מכיר את המשפחה שלו.  אבל אני יכול להשגיח\r\nבעצמי.\"\r\nהוא הניד בראשו.\r\n\"גם אותו אני לא מכיר בעצם,  תבין.  אבל אנשים צריכים\r\nלעזור אחד לשני.\"\r\nבעוברם במסדרונות הבית הציץ רִייֶה מוּכנית אל הפינות\r\nושאל את גראן אם החולדות נעלמו לגמרי מהרובע שלו.\r\nהפקיד לא ידע לענות.  אמנם סיפרו לו על הפרשה הזאת,  אבל\r\nהשמועות שמסתובבות ברובע לא מעניינות אותו במיוחד.\r\n\"יש לי דאגות אחרות,\" אמר.\r\nרִייֶה כבר לחץ את ידו.  הוא מיהר להספיק לבקר אצל השוער\r\nלפני שישב לכתוב מכתב לאשתו.\r\nמוכרי עיתוני-הערב הכריזו שפשיטת החולדות נבלמה.\r\nאבל רִייֶה מצא את החולה שלו וחצי גופו נטוי מחוץ למיטה,\r\nידו האחת על בטנו והאחרת סביב הצוואר והוא מקיא סילונים\r\nשל מרה ורדרדה אל תוך פח-אשפה.  אחרי מאמצים ממושכים\r\nשב השוער ונשכב על מיטתו והוא מחוסר נשימה.  חומו עלה\r\nלשלושים ותשע חמש,  בלוטות הצוואר והגפיים התנפחו,  שני\r\nכתמים שחרחרים התפשטו על צלעו.  הוא התלונן עכשיו על\r\nכאב פנימי.\r\n\"זה שורף,\" אמר,  ייהחזיר הזה שורף אותי.\"\r\nדבריו לעו בפיו שהשחיר כפיח והוא הפנה אל הרופא את\r\nעיניו הבולטות שכאב-הראש העלה בהן דמעות.  אשתו הביטה\r\nבדאגה על רִייֶה העומד ושותק.\r\n\"דוקטור,\" שאלה, \"מה זה?\"\r\n\"זה יכול להיות כל מיני דברים.  אבל שום דבר עוד לא\r\nברור.  עד הערב,  דיאטה וסם משלשל.  ושישתה הרבה.\"\r\nואמנם השוער היה צמא עד מוות.\r\nכשחזר רִייֶה לביתו,  טלפן לעמיתו רישַאר,  מבכירי הרופאים\r\nבעיר.\r\n\"לא,\" אמר רישאר,  \"לא מצאתי שום דבר מיוחד.\"\r\n\"לא חום גבוה עם דלקות מקומיות?\"\r\n\"אה! כן,  בעצם כן,  שני מקרים עם בלוטות מודלקות מאוד.\"\r\n\"יותר מהרגיל?\"\r\n\"אח,\" אמר רישאר.  \"רגיל, לא רגיל, אתה יודע...\"\r\nבערב,  על-כל-פנים,  השוער דמדם,  ובחום של ארבעים\r\nמעלות התלונן על החולדות.  רִייֶה ניסה לגרום למורסה\r\nמלאכותית. למגעו הצורב של הטרפֶּנטין, צרח השוער: \"אוי!\r\nהחזירים!\"\r\nהבלוטות התנפחו אף יותר והיו קשות ועציות למגע.\r\nאשת השוער היתה מבוהלת.\r\n\"תשגיחי עליו בלילה,\" אמר לה הרופא,  \"ותקראי לי אם\r\nיהיה צורך.\"\r\nלמחרת,  השלושים באפריל,  כבר נשבה רוח קלה חמימה\r\nתחת שמים כחולים ולחים.  היא נשאה עמה ריח של פרחים מן\r\nהפרוורים הכי רחוקים.  קולות הבוקר ברחובות נדמו רעננים\r\nיותר,  עליזים יותר מהרגיל.  בכל עירנו הקטנה,  שהתפטרה\r\nמהחשש העמום שקינן בה במשך השבוע,  היה היום ההוא יום\r\nשל התחדשות.  רִייֶה עצמו,  שקיבל מכתב מרגיע מאשתו,  ירד\r\nאל השוער בלב קל.  ואכן,  בבוקר ירד החום לשלושים ושמונה\r\nמעלות.  החולה,  חלוש,  חייך על משכבו.\r\n\"המצב הוטב,  לא,  דוקטור?\" שאלה אשתו.\r\n\"נחכה עוד קצת.\"\r\nאבל בצהריים עלה החום בבת-אחת לארבעים מעלות,\r\nהחולה דמדם כל הזמן וההקאות התחדשו.  כל נגיעה בבלוטות\r\nהצוואר הכאיבה לו והיה נדמה שהוא רוצה להרחיק את ראשו\r\nמגופו ככל האפשר.  אשתו של השוער ישבה למרגלות המיטה,\r\nידיה על השמיכה,  והחזיקה ברוך את כפות-רגליו.  היא הביטה\r\nאל רִייֶה.\r\n\"תשמעי,\" אמר לה,  \"צריך לבודד אותו ולנסות טיפול\r\nמיוחד.  אטלפן לבית-החולים ונעביר אותו באמבולנס.\"\r\nכעבור שעתיים היו הרופא והאשה רכונים באמבולנס מעל\r\nלחולה.  מפיו הזרוּע גידולים פטרייתיים יצאו מלים יחידות:\r\n\"החולדות!\" אמר שוב ושוב. השוער,  ירקרק, שפתיו שעווניות,\r\nעפעפיו כחתומים בעופרת,  נשימתו מקוטעת וקצרה,  הבלוטות\r\nהנפוחות קורעות את גופו והוא דחוס בקצה האלונקה כאילו\r\nהוא מבקש לשוב ולקפל אותה מעליו,  או כאילו משהו,  שבא\r\nממעמקי האדמה,  קורא לו בלי הרף - השוער הלך ונחנק\r\nתחת איזה לחץ לא-נראה.  האשה בכתה.\r\n\"אז מה,  רוקטור,  כבר אין תקווה?\"\r\n\"הוא מת,\" אמר הרופא.\r\nמותו של השוער, אפשר לומר, סימן את סופה של\r\nהתקופה ההיא,  שהיתה רוויה אותות מדאיגים,  ואת תחילתה\r\nשל תקופה אחרת,  קשה יותר לעומתה,  שבה התחלפה לאט-\r\nלאט ההפתעה של הימים הראשונים בבהלה של ממש. בני\r\nעירנו,  כך התברר להם עתה,  לא שיערו מעולם שעירנו הקטנה\r\nעשויה להיות מקום מוּעד לחולדות להתפגר שם לאור השמש\r\nולשוערים למות ממחלות משונות.  מן הבחינה הזאת שרויים\r\nהיו בטעות,  אחרי-ככלות-הכול,  והיה עליהם לשנות את\r\nדעתם.  אילו נעצר הכול במקום ההוא,  אין ספק שידם של\r\nההרגלים היתה על העליונה.  ואולם גם אנשים אחרים מבני\r\nעירנו,  לאו דווקא שוערים או עניים,  נאלצו ללכת בדרך שאדון\r\nמישֶל הלך בה ראשון.  ואז התעורר הפחד ועמו - המחשבות.\r\nואולם לפני שנכנסים אל פרטי המאורעות החדשים הללו,\r\nכדאי - כך סבור המסַפר - להציג את דעתו של עֵד אחר על\r\nהתקופה שתוארה לעיל.  ז'אן טארוּ,  שכבר פגשנו אותו בתחילת\r\nהסיפור הזה,  התיישב באוֹראן שבועות מספר קודם לכן\r\nוהתגורר מאז במלון גדול במרכז העיר.  ככל הנראה היה האיש\r\nאמיד דיו להתקיים מהכנסותיו.  אבל אף שהעיר התרגלה לאט-\r\nלאט לדמותו,  לא ידע אף אחד לומר מנין הוא ולא מפני מה\r\nבא.  היו פוגשים אותו בכל המקומות הציבוריים.  מראשית\r\nהאביב נראה לעתים קרובות בחופי הרחצה,  מרבה לשחות,\r\nומתוך הנאה גלויה לעין.  ברנש חביב היה,  חייכן,  וחסיד של\r\nכל התענוגות הרגילים,  אך לא משועבד להם.  בעצם,  ההרגל\r\nהיחיד שהבריות עמדו עליו אצלו היה ביקוריו הקבועים אצל\r\nהרקדנים והנגנים הספרדים,  הרבים למדי בעירנו.\r\nפנקסי הרשימות שלו,  על-כל-פנים,  מעמידים אף הם מעין\r\nכרוניקה של התקופה הקשה ההיא,  אבל כרוניקה מיוחדת\r\nבמינה,  שהמגמה השלטת בה,  כמדומה,  היא להיתפס לדברים\r\nהפעוטים דווקא.  במבט ראשון אולי יחשוב הקורא שטארוּ\r\nהחליט להתחכם וצָפה בדברים ובאנשים בעד קצה הרחב של\r\nמשקפת.  בתוך הבלבול והמבוכה הכללית שקד הלה בעצם\r\nלכתוב את ההיסטוריה של מה שאין לו היסטוריה.  אפשר בלי\r\nספק להצטער על המגמה הזאת ולחשוד שהיא מעידה על\r\nקהוּת-לב.  ואף-על-פי-כן הפנקסים האלה יש בהם כדי לספק\r\nלכרוניקה של העת ההיא המון פרטים משניים,  שבכל-זאת\r\nיש להם חשיבות,  ועצם מוּזרוּתם אינה מניחה להיחפז ולחרוץ\r\nמשפט על האישיות המעניינת הזאת.\r\nהרשימות הראשונות שרשם ז'אן טארוּ הן מזמן בואו\r\nלאוראן.  מעידות הן,  למן ההתחלה,  על סיפוק משונה מן\r\nהשהייה בעיר כה מכוערת כשהיא לעצמה.  מוצאים בהן תיאור\r\nמפורט של שני אריות הברונזה המקשטים את בית-העירייה,\r\nהרהורים בשבח העובדה שהעיר מחוסרת עצים ובתיה מחוסרי\r\nחן והמתאר שלה מחוסר היגיון.  טארוּ משבץ בהן גם שיחות\r\nששמע בחשמליות וברחובות ואינו מוסיף להן כל פרשנות,\r\nמלבד שיחה אחת,  מאוחרת יותר,  שעניינה פלוני ושמו קאם.\r\nטארוּ נכח בדו-שיח בין שני כרטיסנים של החשמלית:\r\n\"הכרת את קאם,  לא?\" אמר האחד.\r\n\"קאם? אחד גבוה עם שפם שחור?\"\r\n\"הוא עבד בעיתוק.\"\r\n\"כן,  כמובן.\"\r\n\"זהו,  אז הוא מת.\"\r\n\"מה? מתי הוא מת?\"\r\n\"אחרי הסיפור הזה עם החולדות.\"\r\n\"מה אתה אומר! ומה היה לו?\"\r\n\"אני לא יודע,  חום.  והוא גם לא היה חזק.  היו לו מורסות\r\nמתחת לזרוע.  הוא לא התגבר.\"\r\n\"הוא דווקא נראָה אדם רגיל לגמרי.\"\r\n\"לא,  היו לו ריאות חלשות,  והוא ניגן בתזמורת של הרובע.\r\nלנשוף תמיד בחצוצרה,  זה שוחק.\"\r\n\"אה!\" חתם השני,  \"מי שחולה לא צריך לנשוף בחצוצרה.\"\r\nאחרי שרשם את הדברים האלה תהה טארוּ,  למה הצטרף\r\nקאם לתזמורת אף-על-פי שהדבר נגד בעליל את טובתו ומה\r\nהיו הסיבות העמוקות שהניעו אותו לסכן את חייו למען\r\nהתהלוכות של ימי ראשון.\r\nטארוּ גם התרשם לטובה ממחזה שהיה מתרחש לעתים\r\nקרובות על המרפסת שמול חלונו.  ואמנם חלונו נשקף אל\r\nרחוב רוחבי קטן שחתולים היו נמים להם שם בצל הקירות.\r\nוהנה,  יום-יום אחרי ארוחת הצהריים,  בשעות שכל העיר\r\nכולה נמנמה בחום הלוהט,  היה זקן קטן-קומה מופיע על\r\nמרפסת שמעבר לרחוב.  הזקן,  שערו לבן ומסורק היטב והוא\r\nזקוף וחמור למראה בבגדיו התפורים בסגנון צבאי,  היה\r\nקורא לחתולים בקול מרוחק ורך כאחד: \"מיצי,  מיצי\".\r\nהחתולים נשאו את עיניהם המצועפות שינה,  ועדיין לא הטריחו\r\nאת עצמם לקום מרבצם.  האיש קרע פיסות נייר קטנות מעל\r\nלרחוב,  והחיות,  שנמשכו אל גשם הפרפרים הלבנים הזה,  פסעו\r\nבאמצע הכביש והושיטו כפה מהססת לעבר פיסות הנייר\r\nהאחרונות.  ואז היה הזקן הקטן יורק על החתולים בכוח\r\nובדייקנות.  כשקלעה אחת היריקות שלו למטרה,  היה פורץ\r\nבצחוק.\r\nולבסוף,  דומה כי טארוּ היה מוקסם לחלוטין מאופיה\r\nהמסחרי של העיר,  שחזותה,  חייה העֵרים ואפילו הנאותיה\r\nנועדו כנראה להלום את צורכי המיקח-וממכר.  הייחוד הזה\r\n(זו המלה המופיעה בפנקסים) התקבל בברכה אצל טארוּ,  ואחת\r\nמאמירות השבח שלו אפילו נחתמה בקריאה: \"סוף-סוף!\" אלה\r\nהמקומות היחידים שרשימותיו של הנוסע,  בעת ההיא,  לובשות\r\nכנראה צביון אישי.  אם כי קשה להעריך עד כמה הוא משמעותי\r\nורציני.  שהנה,  אחרי שטארוּ מספר שמציאת חולדה מתה גרמה\r\nלקופאי של המלון לעשות טעות בחשבון שנתן לו,  הוא מוסיף,\r\nבכתב ברור פחות מכרגיל: \"שאלה: מה עושים כדי לא לבזבז\r\nזמן? תשובה: חווים אותו בכל אורכו.  אמצעי: יושבים ימים\r\nשלמים על כיסא לא נוח בחדר-ההמתנה של רופא-שיניים;\r\nמבלים את יום ראשון אחר-הצהריים על מרפסת הדירה;\r\nמקשיבים להרצאות בשפה לא-מובנת,  בוחרים לנסוע ברכבת\r\nבמסלול הארוך והפחות נוח מכולם ונוסעים בעמידה כמובן;\r\nעומרים בתור בקופות למופעים ולא משתמשים בכרטיס,  וכו'.\"\r\nאבל מיד לאחר הסטיות האלה של הלשון או של המחשבה,\r\nהרשימות פותחות בתיאור מפורט של החשמליות בעירנו:\r\nצורתן הדומה לצורת סירה קטנה,  צבען הלא-מוגדר,  הלכלוך\r\nשמוצאים בהן תמיד,  וחותמות את ההבחנות האלה ב\"זה ראוי\r\nלציון\",  שאינו מבהיר דבר.\r\nהנה,  על-כל-פנים,  הפרטים שמביא טארוּ בנוגע לפרשת\r\nהחולדות:\r\n\"היום,  הזקן הקטן שממול אובד-עצות.  אין עוד חתולים.\r\nובאמת,  החתולים נעלמו,  החולדות המתות הרבות שמוצאים\r\nעכשיו ברחובות הוציאו אותם מגדרם.  לדעתי,  לא ייתכן\r\nשהחתולים אוכלים את החולדות המתות.  אני זוכר שהחתולים\r\nשלי שנאו את זה.  ובכל-זאת הם בוודאי מתרוצצים במרתפים,\r\nוהזקן הקטן אובד-עצות.  הוא לא מסורק כקודם ולא מלא מרץ\r\nכקודם.  מרגישים שהוא מודאג.  כעבור רגע הוא נכנס פנימה.\r\nאבל קודם ירק פעם אחת אל החלל הריק.\r\n\"בעיר עצרו היום חשמלית כי גילו בה חולדה מתה,  לא\r\nברור איך היא הגיעה לשם.  שתיים או שלוש נשים ירדו.  את\r\nהחולדה זרקו החוצה.  החשמלית המשיכה לנסוע.\r\n\"במלון,  שומר-הלילה - איש מהימן - אמר לי שהוא\r\nצופה אסון עם כל החולדות האלה.  'כשהחולדות נוטשות את\r\nהספינה...'' עניתי לו שזה נכון לגבי ספינות,  אבל אף פעם לא\r\nבדקו את זה לגבי ערים.  ובכל-זאת,  אין לו ספק בכך.  שאלתי\r\nאותו איזה אסון צפוי לבוא,  לדעתו.  הוא לא ידע,  כי אי-אפשר\r\nלחזות אסון מראש.  אבל הוא לא יתפלא אם רעידת-אדמה\r\nתהיה האסון הזה.  הסכמתי אתו שזה אפשרי והוא שאל אותי\r\nאם זה לא מדאיג אותי.\r\n\" 'הדבר היחיד שמעניין אותי הוא למצוא את השלום\r\nוהשלווה בתוכי פנימה.'\r\n\"הוא הבין אותי מצוין.\r\n\"במסעדה של המלון יש משפחה שלמה מעניינת מאוד.\r\nהאב גבר רזה גבוה,  לבוש שחורים,  בצווארון נוקשה.  קודקדו\r\nקירח ומשמאל ומימין יש לו שתי ציצות של שער אפור.  עיניו\r\nהקטנות העגולות והקשות,  חוטמו הדק ופיו האופקי משווים\r\nלו מראה של לִילית מחונכת היטב.  הוא מגיע תמיד ראשון אל\r\nדלת המסעדה,  מצטדד,  מניח לעבור לאשתו,  הזעירה כמו\r\nעכברה שחורה,  ואז הוא נכנס ועמו,  כרוכים על עקבו,  ילד\r\nוילדה קטנים,  לבושים כמו כלבים מאולפים.  כשהוא מגיע\r\nלשולחן הוא מחכה עד שאשתו תשב,  יושב גם הוא,  ושני\r\nהכלבלבים רשאים לבסוף לעלות על כיסאותיהם.  הוא מדבר\r\nאל אשתו בדרך-ארץ מופלגת,  משמיע עקיצות מנומסות לזו\r\nומִלים נחרצות ליורשיו:\r\n\"\r\n'\r\nניקול,  גברתי,  את מתנהגת בצורה לא נעימה להפליא.'\r\n\"והילדה נכונה לפרוץ בבכי.  זה מה שנחוץ.\r\n\"הבוקר הילד היה נסער כולו מפרשת החולדות.  הוא רצה\r\nלומר משהו בזמן הארוחה:\r\n\" 'אין מסיחים בחולדות בשעת הסעודה,  פיליפ.  להבא,\r\nאדוני,  אני אוסר עליך להשתמש במלה הזאת.'\r\n\" 'אביך צודק,' אמרה העכברה השחורה.\r\n\"שני הכלבלבים תקעו את אפם בדייסה שלהם,  והלילית\r\nהודתה בניע ראש שלא אמר הרבה.\r\n\"למרות הדוגמה הנאה הזאת,  בעיר מסיחים הרבה בעניין\r\nהזה של החולדות.  העיתון אומר את דברו.  החדשות המקומיות,\r\nשכרגיל הן מגוונות מאוד,  מוקדשות כל-כולן למערכה נגד\r\nהעירייה: 'האם נתנו חברי מועצת העירייה את דעתם לסכנה\r\nהטמונה בפגרים המרקיבים של המכרסמים האלה?' מנהל\r\nהמלון אינו יכול עוד לדבר על שום דבר אחר.  אבל זה\r\nגם מפני שהוא מרוגז.  למצוא חולדות במעלית של מלון\r\nמכובד - בעיניו זה דבר שלא יעלה על הדעת.  כדי לנחם\r\nאותו אמרתי לו: 'אבל אצל כולם זה ככה.'\r\n\" 'זה בדיוק העניין,' ענה לי,  'שאנחנו כמו כולם עכשיו.'\r\n\"הוא שסיפר לי על המקרים הראשונים של אותה קדחת\r\nלא-צפויה שמתחילה לעורר דאגה.  אחת מהחדרניות שלו\r\nלקתה בה.\r\n\" 'אבל ברור שזה לא מידבק,' הזדרז לציין.\r\n\"אמרתי לו שלא אכפת לי.\r\n\" 'אה! אני מבין.  האדון כמוני,  האדון הוא פטליסט.'\r\n\"לא חיוויתי כל דעה מעין זו,  וגם אינני פטליסט.  אמרתי\r\nלו זאת...\"\r\nמכאן ואילך פנקסיו של טארוּ מתחילים לעסוק בפירוט-\r\nמה באותה קדחת לא-ידועה,  שכבר התחילה מעוררת דאגה\r\nבציבור.  טארוּ מציין שהזקן הקטן שב ומצא את חתוליו,  עם\r\nהיעלמותן של החולדות,  ועתה הוא משפר בסבלנות את\r\nקליעותיו,  ואז הוא מוסיף,  שכבר אפשר למנות כעשרה מקרים\r\nשל הקדחת,  שרובם הסתיימו במוות.\r\nבתור תיעוד אפשר להביא כאן לבסוף מעטו של טארוּ את\r\nדיוקנו של רִייֶה.  למיטב שיפוטו של המספר,  הוא נאמן למדי.\r\n\"נראֶה כבן שלושים וחמש.  קומה ממוצעת.  כתפיים רחבות.\r\nפנים כמעט מלבניות.  עיניים כהות וישרות,  אבל הלסתות\r\nבולטות.  האף הרחב ישר.  שער שחור גזוז קצר מאוד.  הפה\r\nמקושת והשפתיים מלאות וכמעט תמיד מהודקות.  הוא דומה\r\nקצת לאיכר סיציליאני בעורו הצרוב,  שער-גופו השחור ובגדיו\r\nשתמיד הם כהים,  אבל הולמים אותו.\r\n\"הוא הולך מהר.  יורד מהמדרכות בלי לשנות את הילוכו,\r\nאבל לרוב הוא עולה על המדרכה שממול בניתור קל.  ליד\r\nההגה דעתו פזורה ולעתים קרובות הוא משאיר את מחווני-\r\nהכיוון מורמים גם לאחר הפנייה.  ראשו גלוי תמיד.  עושה\r\nרושם של אחד שמתמצא בעניינים.\"\r\nהמספרים של טארוּ היו מדויקים. דוקטור רִייֶה\r\nהיטיב לדעת זאת.  לאחר שבודדו את גופתו של השוער,\r\nטלפן לרִישַאר כדי לשאול אותו על הדלקות האלה באזור\r\nהמפשעה.\r\n\"אני פשוט לא מבין,\" אמר רישאר.  \"שני מתים,  האחד בתוך\r\nארבעים ושמונה שעות והאחר בתוך שלושה ימים.  כשעזבתי\r\nאת השני באחד הבקרים,  היו כל הסימנים שהוא עומד\r\nלהבריא.\"\r\n\"תודיע לי אם יהיו לך עוד מקרים,\" אמר רִייֶה.\r\nהוא טלפן עוד לכמה רופאים.  ומן החקירה הזאת למד על\r\nעשרים מקרים דומים בתוך ימים ספורים.  כמעט כולם הסתיימו\r\nבמוות.  ואז ביקש מרישאר, נשיא הסתדרות הרופאים באוראן,\r\nלבודד את החולים החדשים.\r\n\"אבל זה לא בידי,\" אמר רישאר.  \"הממשל צריך לנקוט\r\nצעדים.  וחוץ מזה,  מניין לך שיש סכנת הידבקות?\"\r\n\"אינני יודע,  אבל הסימנים מדאיגים.\"\r\nואולם רישאר היה סבור ש\"אין לו סמכות\",  כל שיש בידו\r\nלעשות הוא לדבר עם המושל.\r\nאבל עד שהם מדברים,  הורע מזג-האוויר.  למחרת מותו\r\nשל השוער כיסו ערפִלים גדולים את השמים.  ממטרים עזים\r\nוקצרים ניתכו על העיר; בעקבות הגשמים הפתאומיים האלה\r\nבא חום של סערה.  אפילו הים ניטל ממנו צבעו הכחול העמוק\r\nוהוא לבש,  תחת השמים המעורפלים,  בוהק כסוף או מתכתי\r\nשהכאיב לעיניים.  החום הלח של האביב ההוא עורר געגועים\r\nאל להט הקיץ.  בעיר,  הבנויה כשבלול על הרמה שלה,  חסומה\r\nכמעט לחלוטין בפני הים,  שרר קיהיון קודר.  בין קירותיה\r\nהמטויחים הארוכים,  ברחובותיה שחלונות-הראווה שלהם\r\nמאובקים,  בחשמליות שגונן צהוב עכור,  הרגשתָ במקצת\r\nכאסירם של השמים.  רק החולה הזקן של רִייֶה גבר על הקצרת\r\nשלו ונהנה ממזג-האוויר הזה.\r\n\"זה שורף,\" אמר,  \"זה טוב לסימפונות.\"\r\nואמנם זה שרף,  אבל לא יותר ולא פחות מהתקף קדחת.  כל\r\nהעיר קדחה,  זה,  מכל-מקום,  הרושם שרדף את רִייֶה בבוקר\r\nשהלך לרחוב פֶדֶרְב,  כדי להיות נוכח בחקירה בעניין ניסיון\r\nההתאבדות של קוֹטאר.  אבל הרושם הזה נראה לו חסר-שחר.\r\nהוא ייחס אותו לעצביו המרוטים ולדאגות המציקות לו והודה\r\nבלבו שעליו לעשות בדחיפות מעט סדר במחשבותיו.\r\nכשהגיע,  קצין המשטרה עדיין לא היה שם.  גְראן חיכה\r\nבפתח דירתו והם החליטו להיכנס תחילה אליו ולהשאיר את\r\nהדלת פתוחה.  פקיד העירייה התגורר בשני חדרים מרוהטים\r\nבצמצום רב.  לא נראו אלא מדף עץ לבן ועליו שניים-שלושה\r\nמילונים ולוח שחור שעוד אפשר היה לקרוא עליו את המלים\r\n\"שדרות מלבלבות\",  מחוקות למחצה.  לדברי גְראן,  עבר על\r\nקוטאר לילה שקט.  אבל כשהתעורר בבוקר חש בראשו ולא\r\nהיה מסוגל להגיב כלל.  גראן נראה עייף ועצבני והתהלך הנה\r\nוהנה ובתוך כך היה פותח וסוגר אוגדן גדול ובו דפים כתובים,\r\nשהיה מונח על השולחן.\r\nבין כך ובין כך סיפר לרופא שכמעט אינו מכיר את קוטאר,\r\nאבל הוא משער שיש לו רכוש צנוע.  קוטאר איש מוזר.  זמן רב\r\nלא חרגו היחסים ביניהם מחילופי ברכות בחדר-המדרגות.\r\n\"היו לי רק שתי שיחות אתו.  לפני כמה ימים הפלתי לפני\r\nהדלת קופסה של גירים שהבאתי.  היו בה גירים אדומים\r\nוכחולים.  ואז יצא קוטאר החוצה ועזר לי לאסוף אותם.  הוא\r\nשאל אותי לשם מה נחוצים לי הגירים האלה בצבעים שונים.\"\r\nגְראן הסביר לו שהוא מנסה לשוב וללמוד קצת לטינית.\r\nמאז בית-הספר ידיעותיו הלכו והידלדלו.\r\n\"כן,\" אמר לרופא,  \"אמרו לי שזה עוזר לשפר את ידיעת\r\nמשמעות המלים בצרפתית.\"\r\nהוא כותב אפוא על הלוח שלו מלים לטיניות.  בגיר הכחול\r\nהוא מעתיק את חלקי המלה שמשתנים לפי נטיות השם\r\nוהפועל,  ובגיר האדום את החלקים שאינם משתנים אף פעם.\r\n\"אני לא יודע אם קוטאר הבין באמת,  אבל נראה שהוא\r\nמתעניין והוא ביקש שאתן לו גיר אדום.  התפלאתי קצת,  אבל\r\nאחרי הכול... לא יכולתי לנחש כמובן שהגיר ישמש אותו\r\nבתוכניתו.\"\r\nרִייֶה שאל אותו על מה נסבה השיחה השנייה.  אבל אז הגיע\r\nקצין המשטרה,  מלווה במזכירו,  ורצה תחילה לשמוע את\r\nהצהרתו של גְראן. הרופא שם לב שגְראן,  בדברו על קוטאר,\r\nמכנה אותו תמיד \"הנואש\".  פעם אחת אפילו השתמש בביטוי\r\n\"החלטה גורלית\".  הם דנו במניע להתאבדות,  וגְראן דִקדק\r\nמאוד בבחירת המלים.  בסוף הם הסכימו על \"מצוקות\r\nאינטימיות\".  הקצין שאל,  אם לא היה בהתנהגותו של קוטאר\r\nשום דבר שאפשר היה לצפות על-פיו את מה שהוא כינה\r\n\"החלטתו\".\r\n\"אתמול הוא דפק אצלי על הדלת,\" אמר גְראן,  \"וביקש\r\nממני גפרורים.  נתתי לו את קופסת הגפרורים שלי.  הוא התנצל\r\nואמר לי שבין שכנים... אחר-כך הבטיח שיחזיר לי את\r\nהקופסה.  אמרתי לו שהוא יכול להשאיר אותה אצלו.\"\r\nהקצין שאל את הפקיד אם קוטאר נראָה לו משונה.\r\n\"מה שנראָה לי משונה הוא שנדמה היה שהוא רוצה לקשור\r\nשיחה.  אבל אני הייתי באמצע איזו עבודה.\"\r\nגְראן פנה אל רִייֶה והוסיף בארשת נבוכה:\r\n\"עבודה אישית.\"\r\nהקצין רצה בכל-זאת לראות את החולה.  אבל רִייֶה סבר\r\nשמוטב להכין קודם את קוֹטאר לביקור הזה. כשנכנס אל החדר,\r\nהיה הלה ישוב על מיטתו,  לגופו רק גופיית פלנל,  ופניו מופנות\r\nבחשש אל הדלת.\r\n\"המשטרה, מה?\"\r\n\"כן,\" אמר רִייֶה,  \"ואל תתרגש.  שניים או שלושה עניינים\r\nפורמליים ויניחו לך.\"\r\nסוף עמוד 34",
    "Author": "אלבר קאמי",
    "Language": "צרפתית",
    "Translator": "אילנה המרמן"
}