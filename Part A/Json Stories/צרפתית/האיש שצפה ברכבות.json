{
    "Article-name": "האיש שצפה ברכבות",
    "Article-text": "\r\nפרק א\r\nכאשר יוליוס דה קוסטר הבן שותה לשוכרה בסן ז'ורז' הקטן,\r\nוהבלתי-אפשרי פורץ פתאום את הסכרים של חיי יום-יום.\r\nככל שהדברים אמורים בקייס פופינחה אישית,\r\nיש להסכים כי בשמונה בערב עוד היה די זמן,  כי גורלו\r\nעוד לא נחרץ.  אבל זמן למה? והאם יכול היה לפעול שלא\r\nכמו שעמד לפעול,  משוכנע בעצם שאין למעשיו חשיבות\r\nרבה יותר משהיתה להם במשך אלפי ורבבות הימים\r\nשקדמו לזה?\r\nהוא היה מושך בכתפיו אילו אמרו לו כי חייו עומדים\r\nלהשתנות פתאום וכי תצלום זה שעל המזנון,  שהוא נראה\r\nבו עומד בקרב משפחתו וידו נשענת ברפיון על מסעד של\r\nכיסא,  יועתק בכל עיתוני אירופה.\r\nוכן,  אילו חקר את עצמו ביושר לב,  מה הדבר העשוי\r\nלהנחיל לו עתיד מרעיש,  מן-הסתם לא היה חושב על\r\nאותה התרגשות כמוסה,  כמעט מבישה,  המסעירה אותו\r\nכשהוא רואה רכבת נוסעת,  בייחוד רכבת-לילה,  שתריסיה\r\nמוגפים לכסות על סודות הנוסעים.\r\nואילו קם מישהו והעז לטעון באוזניו,  כי באותו רגע\r\nיושב הבוס שלו,  יוליוס דֶה קוסטֶר הבן,  אל שולחן\r\nבפונדק סן ז'ורז' הקטן,  ושוקד להשתכר,  היה הדבר נשמע\r\nלו חסר טעם וגם חסר תכלית,  כי קייס פופינחָה לא נמשך\r\nכלל למתיחות והיתה לו דעה משלו על הבריות ועל\r\nהדברים.\r\nוהנה,  בניגוד לכל סבירות,  אכן היה יוליוס דה קוסטר\r\nהבן בסן ז'ורז' הקטן.\r\nובאמסטרדם,  במגוריה במלון קרלטון,  רחצה אחת\r\nפמֶלה באמבט,  בטרם תלך אל \"טושינסקי\",  הקברט\r\nשבאופנה.\r\nאיזה קשר יכול להיות לכל אלה ולפופינחה? או אפילו\r\nבפריס,  אצל מֶלי,  מסעדה קטנה ברחוב בלאנש,  סעדה\r\nאחת ז'אן רוזיה,  אדמונית,  בחברתו של אחד לואי,\r\nוכשלקחה לה חרדל,  שאלה אותו:\r\n\"אתה עובד הערב?\"\r\nובז'וביזי,  לא רחוק מתחנת העיתוק של הרכבת,  על\r\nהדרך לפונטנבלו,  בעל מוסך ואחותו רוז...\r\nהקיצור,  כל זה עדיין לא קרה! זה העתיד - עתידו\r\nהקרוב של קייס פופינחה,  שביום רביעי זה,  23 בדצמבר,\r\nבשמונה בערב,  אף לא העלה כל זאת על דעתו והתכונן\r\nלעשן סיגר.\r\nהדבר שלא היה מודה בו לפני איש,  כי זה עלול\r\nלהישמע,  אם כי בדוחק,  כביקורת על חיי משפחה,  הוא\r\nשלאחר ארוחת הערב היתה לו נטייה רצינית להתנמנם.\r\nולא בגלל המזון,  שהרי כברוב הבתים ההולנדיים,  היתה\r\nארוחת הערב קלה: תה,  לחם בחמאה,  פרוסות דקות של\r\nבשרים קרים וגבינה,  ולפעמים קינוח.\r\nהאשם היה דווקא בתנור,  תנור מרשים,  מהטובים\r\nבסוגו,  אריחי קרמיקה ירוקה עם עיטורים כבדים מצופי\r\nניקל,  תנור שאינו סתם תנור,  אלא כזה שחומו ונשימתו,\r\nאפשר לומר,  קוצבים את חיי הבית.\r\nקופסאות הסיגרים היו על מדף האח העשוי שיש,\r\nופופינחה בחר לו לאִטו סיגר,  ריחרח אותו ולחץ על\r\nהטבק עד שחרק,  כי כך צריך לעשות כשרוצים להעריך\r\nסיגר וגם מפני שכך עושים תמיד.\r\nובכן,  השולחן עדיין לא פונה כליל,  ופרידה,  בתו של\r\nפופינחה,  נערה בת חמש-עשרה ולה שיער ערמוני,  פיזרה\r\nאת מחברותיה ממש מתחת למנורה והתבוננה בהן שעה\r\nארוכה בעיניה הגדולות הכהות שאינן מביעות שום דבר\r\nאו שאין להבין מה הן מביעות.\r\nהדברים התנהלו בנתיבם.  הנער קרל,  שהוא בן שלוש-\r\nעשרה,  הושיט את מצחו לאמו,  אחר-כך לאביו,  נשק\r\nלאחותו ועלה לשכב לישון.\r\nהתנור הוסיף להשמיע את נחרתו,  וקייס שאל מתוך\r\nהרגל:\r\n\"מה את עושה,  אמא?\"\r\nהוא קרא לה אמא בגלל הילדים.\r\n\"אני צריכה לעדכן את האלבום שלי.\"\r\nהיא בת ארבעים ואחת,  והיו בה אותו נועם ואותה\r\nהדרת-פנים השרויים על כל הבית,  אנשיו וחפציו.  כמעט\r\nאפשר להוסיף,  כמו בעניין התנור,  שהיא רעיה מן האיכות\r\nהטובה ביותר שיש בהולנד,  ויש לדעת ששיגעון לדבר\r\nאחד יש לו לקייס,  לדבר תמיד על איכות ראשונה\r\nבמעלה.\r\nואם באיכות מדובר,  רק השוקולד שלהם הוא באיכות\r\nשנייה במעלה,  ובכל-זאת הם מוסיפים לאכול את המוצר\r\nשל חברה זו מפני שבכל חפיסה יש תמונה,  ותמונות אלו\r\nמדביקים באלבום מיוחד,  שבתוך כמה שנים יהיו בו\r\nתמונות צבעוניות של כל הפרחים עלי אדמות.\r\nמרת פופינחה התיישבה אפוא לפני האלבום הידוע\r\nומיינה את התדפיסים הצבעוניים בעוד קייס מסובב את\r\nכפתורי הרדיו,  עד שקול סופרנו נשמע מהעולם שבחוץ,\r\nומדי פעם נשמע קול חרסינה מתנפצת עולה מהמטבח\r\nשהמשרתת מדיחה בו את הכלים.\r\nהאוויר היה כבד כל-כך,  עד שעשן הסיגר אף לא עלה\r\nעד התקרה,  אלא נשאר עומד סביב פניו של פופינחה,\r\nשהדף אותו מפעם לפעם בידו,  כמו קורי-עכביש מרחפים.\r\nהלוא כך נמשך הדבר כבר חמש-עשרה שנה והם\r\nכאילו קפאו ושום דבר לא השתנה בהתנהגותם.\r\nוהנה,  קצת לפני השעה שמונה וחצי,  כשהסופרנו\r\nהשתתקה וקול חד-גוני הודיע את שערי הבורסה,  יישר\r\nקייס את רגליו המשוכלות,  הביט בסיגר והכריז בקול\r\nמהוסס:\r\n\"אני לא בטוח שהכול בסדר על סיפונה של אוקיינוס\r\n3!\"\r\nשתיקה.  נחרת התנור.  מרת פופינחה הספיקה להדביק\r\nשתי תמונות באלבום,  ופרידה הספיקה להפוך דף\r\nבמחברת שלה.\r\n\"אולי כדאי שאלך לראות.\"\r\nכאן נפל הפור! עישון של עוד שניים,  שלושה\r\nמילימטרים בסיגר,  חילוץ העצמות,  שמיעת כיוון הכלים\r\nבאולם הקונצרטים של הילוֶרסום,  וקייס כבר נגרר ונדחק\r\nלתוך קרביו של מנגנון ההשתלשלות.\r\nמשקלה של כל שנייה כבד עתה יותר ממשקל כל\r\nהשניות שעברו עליו עד אז,  כל אחת מפעולותיו לובשת\r\nאותה מידת חשיבות שיש למעשי מדינאים,  שהעיתונים\r\nמדווחים על כל מהלכיהם.\r\nהמשרתת הביאה לו את המעיל העליון הגדול האפור,\r\nאת הכפפות המרופדות ואת כובעו.  היא הלבישה ערדליים\r\nעל נעליו,  והוא הרים בצייתנות רגל ועוד רגל.\r\nהוא נשק לאשתו ולבתו,  ושוב אמר בלבו שהוא לא\r\nיודע מה היא חושבת ואולי היא לא חושבת כלל; אחר-\r\nכך,  במסדרון,  היסס אם לקחת את אופניו,  אופניים\r\nמצופים כליל בניקל,  עם כמה הילוכים,  מהיפים שאפשר\r\nלהעלות על הדעת.\r\nלבסוף החליט ללכת ברגל,  יצא מביתו והפך אליו את\r\nפניו בקורת-רוח.  זו בעצם וילה,  שהוא שירטט את\r\nתוכניותיה והשגיח על בנייתה,  וגם אם אינו הגדול\r\nשבבתי השכונה,  הריהו,  כך הוא טוען,  המוצלח וההרמוני\r\nמכולם.\r\nהשכונה עצמה,  שכונה חדשה,  קצת רחוקה מן הדרך\r\nלדֶלְפְזייל,  אבל הנעימה והבריאה בכל חְרונינְגֶן.\r\nעד כה היו חייו של קייס פופינחה רצופים בהנאות אלו\r\nבלבד,  הנאות אמיתיות,  שהרי לא יוכל איש לטעון כי\r\nחפץ מאיכות מעולה אינו מאיכות מעולה,  כי בית בנוי\r\nהיטב אינו בית בנוי היטב וכי מעדני הבשר של\r\n\"אוסְטינְג\" אינם המשובחים בכל חְרונינְגֶן.\r\nהיה קר,  קור יבש ומעורר.  סוליות הערדליים כתשו את\r\nהשלג שהתקשה.  ידיו בכיסים,  הסיגר בין שפתיו,  צעד\r\nקייס אל הנמל,  תוהה אם אכן הכול כשורה על סיפונה של\r\nאוקיינוס 3.\r\nזו לא היתה תואנה שמצא לו.  אמנם כן,  לא היה אכפת\r\nלו כלל לצעוד בלילה הקר במקום לנמנם בחמימות\r\nהתפלה של הבית.  אבל הוא לא היה מרשה לעצמו לחשוב\r\nבמוצהר שיכול להיות מקום נעים יותר מביתו שלו.  דווקא\r\nבשל כך בוש בעצמו על שבכל פעם ששמע רכבת עוברת,\r\nגילה בו להפתעתו מין מועקה משונה,  שאולי אפשר\r\nלתאר אותה כגעגועים.\r\nאוקיינוס 3 היתה מציאות חיה ואמיתית,  והביקור\r\nהלילי של פופינחה היה חובה מקצועית.  בחברת \"יוליוס\r\nדה קוסטר ובנו\" הוא משמש פקיד ראשי ונציג מוסמך.\r\nחברת \"יוליוס דה קוסטר ובנו\" היא הראשונה במעלה לא\r\nרק בחרונינגן אלא גם בכל פריזלנד שבהולנד,  בתחום\r\nהציוד לספינות,  החל בחבלים וכלה במזוט ובפחם,  שלא\r\nלדבר על אלכוהול והספקת מזון.\r\nוהנה,  אוקיינוס 3,  שנועדה להפליג בחצות כדי לעבור\r\nאת התעלה לפני הגאות,  הגישה לפנות ערב הזמנה\r\nגדולה.\r\nקייס הבחין בספינה מרחוק,  כי היא \"קליפר\" בעלת\r\nשלושה תרנים.  סביבות תעלת וילהלמינה היו שוממות,\r\nגדושות רק בכבלים,  שהוא דילג עליהם בזריזות.  וכבקי\r\nורגיל בעניינים אלה,  טיפס בסולם הנתב וניגש בלי היסוס\r\nאל תא הקברניט.\r\nבדוחק אפשר לראות בזה את הארכה הסופית שנתן לו\r\nהגורל.  עדיין היה יכול לחזור על עקבותיו,  אבל הוא לא\r\nידע זאת,  פתח דלת ונמצא מול ענק סמוק פנים שהמטיר\r\nעליו את כל הגידופים והקללות שידע.\r\nהתברר כי התרחש האירוע הלא-צפוי ביותר שידעה\r\nחברת \"יוליוס דה קוסטר ובנו\": המכלית שהיתה צריכה\r\nלבוא בשעה שבע ולהעביר את המזוט - וקייס פופינחה\r\nהזמין אותה בעצמו - לא באה! ולא זו בלבד שלא קרבה\r\nאל אוקיינוס 3,  אלא גם לא היה איש על הספינה ושאר\r\nהציוד לא סופק גם הוא.\r\nכעבור חמש דקות שב וירד פופינחה לרציף,  מגמגם\r\nונשבע שנפלה אי-הבנה ושהוא יסדיר הכול.\r\nהסיגר שלו היה כבוי.  הוא הצטער על שלא הביא אתו\r\nאת האופניים,  ופתח בריצה,  כן,  בריצה ברחובות,  כאחד\r\nהזאטוטים,  כל-כך היה נבעת מהאפשרות שהספינה הזאת,\r\nבגלל מחסור במזוט,  תחמיץ את שעת המעבר לפני הגאות\r\nואולי גם את מסעה לריגה.  אמנם פופינחה לא היה ימאי,\r\nאבל עמד במבחנים לתפקיד רב-חובל בקו שירות ארוך,\r\nובשם החברה,  בשמו ובשם הצי,  בוש במה שקרה.\r\nהאם מר יוליוס דה קוסטר לא יימצא במקרה.  כמו\r\nשאירע לו לא פעם, במשרדיו? לא, הוא לא היה שם,\r\nופופינחה, מתנשם, לא היסס ללכת אל בית הבוס שלו,\r\nבית שקט, חגיגי, אבל ישן יותר ונוח למגורים פחות\r\nמביתו, ככל הבתים שבתוך העיר.  כשהגיע אל הסף\r\nוצילצל, חשב להשליך את בדל הסיגר הכבוי וניסח לו\r\nמשפט...\r\nצעדים באו ממרחקים: עינית נפתחה; עיניה האדישות\r\nשל משרתת הביטו בו.  לא! מר יוליוס דה קוסטר אינו\r\nבביתו.  קייס אזר אומץ וביקש לראות את מרת דה קוסטר,\r\nשהיתה גברת נעלה באמת,  בתו של מושל מחוז,  שאיש\r\nלא יעז לערב אותה בעניין עסקי.\r\nלבסוף נפתחה הדלת.  שעה ארוכה חיכה פופינחה\r\nלרגלי שלוש מדרגות של שיש,  ליד דקל בעציצו,  עד\r\nשניתן לו האות לעלות ובחדר מואר באור כתום נמצא\r\nעומד לפני אשה בחלוק משי שעישנה סיגריה בקצה\r\nצינורית עשויה יַרְקֶנֶת.\r\n\"מה רצונך? בעלי יצא מוקדם,  לסיים איזה עבודה\r\nדחופה במשרד.  מדוע לא פנית לשם?\"\r\nלעולם לא ישכח את החלוק הזה,  ולא את השיער החום\r\nהעשוי מקלעת על העורף,  ולא את שוויון-הנפש העילאי\r\nשל אשה זו שמילמל לפניה משהו,  הולך אחורנית אל\r\nהיציאה.\r\nכעבור חצי שעה לא נותרה עוד תקווה שהפלגתה של\r\nאוקיינוס 3 תתאפשר.  קייס חזר למשרד,  שמא הגיע לשם\r\nהבוס בינתיים.  אחר-כך חזר ברחוב הומה יותר,  שהחנויות\r\nנשארו פתוחות שם לקראת חג המולד.  מישהו לחץ את\r\nידו.\r\n\"פופינחה!\"\r\n\"קְלאס!\"\r\nזה היה הדוקטור קלאס,  מומחה למחלות ילדים,  חבר\r\nבאגודת השחמט שגם הוא חבר בה.\r\n\"אתה לא בא לטורניר הערב? מסתבר שהפולני\r\nיובס...\"\r\nלא,  הוא לא ילך.  ומכל-מקום,  הטורניר היה ביום\r\nשלישי והיום יום רביעי.  מרוב שהתרוצץ בקור,  היו פניו\r\nאדומות ונשימתו לוהטת.\r\n\"דרך אגב,\" הוסיף קלאס,  \"ארתור מֶרְקְמַנס בא אלי\r\nקודם...\"\r\n\"מוטב לו שהיה מתבייש!\"\r\n\"כך אמרתי לו...\"\r\nוהדוקטור קלאס הלך למועדון,  ולפופינחה נוספה עוד\r\nרוגזה.  מדוע מרגישים צורך לדבר אתו על גיסו? הלוא\r\nבכל משפחה יש איזה גורם מביש פחות או יותר.\r\nמרקמנס לא עשה בעצם שום רע.  הטענה הקשה ביותר\r\nשאפשר לטעון נגדו היא שהוליד שמונה ילדים,  אבל\r\nבאותם ימים היתה לו משרה לא רעה באולם של מכירות\r\nפומביות.  יום בהיר אחד איבד אותה.  זמן רב נשאר בלי\r\nעבודה,  כי היה בררן יותר מדי,  ואחר-כך,  להפך,  נענה\r\nלכל הצעה,  ממש מן הפחת אל הפח.\r\nעכשיו הכול מכירים אותו,  כי הוא הולך לאנשים\r\nלבקש הלוואה ומספר להם על צרותיו ועל שמונת ילדיו.\r\nזה מביך.  בבת-אחת חש פופינחה לחץ על קיבתו וחשב\r\nבשאט-נפש על גיסו המתדרדר והולך ועל אשתו שיוצאת\r\nעכשיו לקניות בלי כובע.\r\nמה לעשות! הוא נכנס לחנות לקנות עוד סיגר והחליט\r\nלחזור דרך תחנת הרכבת,  זו דרך לא ארוכה יותר מדרך\r\nהתעלה.  הוא ידע שלא יוכל להתאפק מלומר לאשתו:\r\n\"אחיך הלך אל הדוקטור קלאס.\"\r\nהיא תבין.  היא תיאנח ולא תשיב.  כך זה תמיד!\r\nבינתיים עקף את כנסיית כריסטוף הקדוש,  פנה\r\nשמאלה ברחוב שקט ובו חומות של שלג לאורך המדרכות\r\nודלתות כבדות עם מקש.  הוא החליט לחשוב על חג\r\nהמולד,  אבל לא כדאי היה לו,  כי ידע שאחרי פנס הרחוב\r\nהשלישי צפויות לו מחשבות אחרות.\r\nהו! זה לא נורא! בעיה של כמה רגעים,  כל פעם שהוא\r\nעובר שם אחרי משחק השחמט...\r\nחרונינגן היא עיר של צניעות,  ובניגוד למה שמתרחש\r\nבערים כאמסטרדם,  אין כאן חשש להיתקל ברחוב\r\nבהצעות של נשים מופקרות.\r\nובכל-זאת,  מאה מטר מתחנת הרכבת יש בית,  אחד\r\nויחיד,  בעל מראה בורגני,  אמיד,  שדלתו נפתחת עם כל\r\nנגיעה.\r\nקייס לא נכנס לשם מעולם.  רק שמע עליו סיפורים\r\nשסיפרו במועדון.  ואילו הוא,  איכשהו,  נמנע תמיד\r\nמלבגוד באשתו.\r\nאלא שכאשר עבר שם בערב,  דימה לו בלבו כל מיני\r\nדברים,  והפעם היה נסער אף הרבה יותר,  כי אך זה ראה\r\nאת מרת דה קוסטר בחלוק.  עד כה לא ראה אותה מעולם\r\nאלא מרחוק,  לבושה כראוי.  הוא ידע שהיא בת שלושים\r\nוחמש בלבד ואילו יוליוס דה קוסטר הבן כבן שישים.\r\nהוא עבר... רק לרגע נעצר,  למראה שני צללים זזים\r\nמאחורי וילון,  בקומה הראשונה... כבר יכול לראות את\r\nהתחנה שהרכבת האחרונה תצא ממנה בחצות וחמש\r\nדקות... לפני התחנה הזאת,  עוד היה סן ז'ורז' הקטן,\r\nשהוא לדידו מסעיר פחות מן הבית שעבר לידו קודם,\r\nאבל מייצג פחות או יותר אותו דבר עצמו.\r\nלפנים,  בימי מרכבות הנוסעים,  היה פונדק ושמו סן\r\nז'ורז' הגדול,  ולא הרחק ממנו קמה מסבאה ועל שלטה\r\nהשם סן ז'ורז' הקטן.\r\nרק המסבאה האריכה ימים,  במרתף,  חלונותיה בגובה\r\nהמדרכה,  בעצם ריקה כמעט תמיד,  ובאים אליה דרך קבע,\r\nאחרי סגירת המסבאות האחרות,  רק ספנים גרמנים או\r\nאנגלים.\r\nכבעל-כורחו העיף שם פופינחה מבט תמיד,\r\nאף-על-פי שלא היה שם שום דבר מיוחד במינו: שולחנות\r\nשל עץ אלון מושחר,  ספסלים,  שרפרפים,  ובקצה דלפק\r\nומאחוריו בעל המקום,  ענק שמחמת הזפקת אינו יכול\r\nללבוש צווארון נפרד.\r\nמדוע נעשה סן ז'ורז' הקטן בעיני הבריות מקום של\r\nפריצות? מפני שהוא פתוח עד שתיים או שלוש בבוקר?\r\nמפני שבקבוקי הג'ין והוויסקי,  שעל האיצטבה,  מרובים\r\nמבמקומות אחרים? מפני שמקומו של האולם במרתף?\r\nהפעם,  כבשאר הפעמים,  העיף קייס מבט וכהרף-עין\r\nלחץ את אפו אל השמשה - כדי להיטיב לראות,  כדי\r\nלוודא שאינו טועה,  ובעצם,  כדי להשתכנע שהוא טועה.\r\nבתי-קפה משני סוגים יש בחרונינגן: פֶרְלוף,  שמגישים\r\nבהם משקאות קלים בלבד,  ופֶרְגונינְג,  שמוכרים בהם גם\r\nאלכוהול.\r\nוכך,  קייס היה מרגיש כמי שהושפל כבודו אילו הציג\r\nאת כף רגלו בבית-קפה פרגונינג.  הלוא מנע עצמו\r\nמלשחק כדורת מפני שהמשחקים התנהלו באולם אחורי\r\nשל מקום מסוג זה.\r\nסן זורז' הקטן הוא הפרגונינג ביותר מכל\r\nהפרגונינגים.  ובכל-זאת,  באולם התחתון יושב איש\r\nושותה,  איש שאינו יכול להיות אלא מר יוליוס דה קוסטר\r\nהבן בכבודו ובעצמו!\r\nאילו מיהר קייס ללכת מיד אל מועדון השחמט,  אילו\r\nהודיע לדוקטור קלאס,  או לכל אחד אחר,  שראה את\r\nיוליוס דה קוסטר הבן בסן זורז' הקטן,  היו מסתכלים בו\r\nבכאב ומייעצים לו ללכת לטיפול!\r\nיש אנשים שאפשר להתלוצץ עליהם.  אבל יוליוס דה\r\nקוסטר...\r\nאפילו הזקנקן שלו היה הדבר המצמרר ביותר\r\nבחרונינגן! והילוכו! ולבושו השחור! וכובעו המפורסם\r\nשהוא מין פשרה בין כובע מלון לצילינדר...\r\n... לא! לא ייתכן שיוליוס דה קוסטר גילח את זקנקנו!\r\nלא ייתכן שעטה עליו מין חליפה חומה גדולה למידותיו!\r\nואשר להימצאו שם,  יושב אל שולחן בסן ז'ורז' הקטן,\r\nלפני כוסית כרסתנית שאינה יכולה להחזיק אלא ג'ין...\r\nובכל-זאת קרה הדבר והאיש הסב את עיניו אל\r\nהשמשה ונראה מופתע,  גם הוא,  קירב את ראשו והכיר את\r\nפופינחה שאפו נמעך על הזגוגית.\r\nהוא נעשה מדהים אף יותר,  כשהחווה בידו תנועה\r\nקטנה,  כאומר:\r\n\"בוא, תיכנס!\"\r\nוקייס נכנס,  הלום,  כמו שאומרים על בעלי-חיים\r\nכשנחש מסתכל בהם. הוא נכנס,  והמוזג,  שניגב כוסיות,\r\nקרא אליו מהדלפק שלו:\r\n\"אתה לא יכול לסגור את הדלת כמו כולם?\"\r\nאכן הוא האיש,  יוליוס דה קוסטר! הוא הצביע לעמיתו\r\nעל שרפרף ולחש:\r\n\"אני בטוח שעלית לספינה?\"\r\nאחר-כך,  בלי לחכות לתשובה,  ביטוי שמעולם לא\r\nנשמע יוצא מפיו:\r\n\"הם צורחים?\"\r\nולבסוף,  שוב בלי מעבר:\r\n\"למעשה,  אתה בטח עקבת אחרי,  אם ידעת למצוא\r\nאותי כאן.\"\r\nוהמביך מכול,  שהוא לא התרגז,  שאמר את זה בלי\r\nטינה,  בחיוך קל משועשע.  הוא רמז לבעל-הבית שימלא\r\nאת הכוסיות,  וברגע האחרון שינה את דעתו והעדיף\r\nלהשאיר את הבקבוק על השולחן.\r\n\"שמע,  מר דה קוסטר,  מה שקורה הערב...\"\r\n\"קודם לשתות,  אדון פופינחה!\"\r\nהוא נהג לקרוא לקייס \"אדון פופינחה\",  כמו שנהג עם\r\nהפחותים שבמחסנאים שלו.  אבל הפעם נתן בזה אירוניה\r\nשקטה ונראה מתענג על מצוקת הפקיד שלו.\r\n\"אני אומר לך לשתות - ואני מציע לך ברוב חיבה\r\nלהריק את הבקבוק אם אתה מסוגל לזה! - כי האלכוהול\r\nיעזור לך לעכל מה שאני עומד לומר לך... לא חשבתי\r\nשיזדמן לי העונג לפגוש אותך הערב... שים לב ששתיתי\r\nקצת,  גם אני,  וזה יוסיף קסם מיוחד לשיחתנו...\"\r\nהוא שיכור! היה פופינחה מוכן להישבע,  אבל שיכור\r\nכמו מישהו שרגיל להיות שיכור ולא מוטרד מזה.\r\n\"התקלה שקרתה מצערת מאוד לאוקיינוס 3,  שהיא\r\nספינה טובה ובחוזה החכירה שלה נקבע כי עליה להגיע\r\nבתוך שבעה ימים לריגה... אבל מה שקורה מצער הרבה\r\nיותר לאחרים,  לך,  למשל,  אדון פופינחה!..\"\r\nתוך כדי דיבור אכל ושתה,  וקייס שם לב לחבילה רכה\r\nהמונחת על הספסל לצדו.\r\n\"זה מצער הרבה יותר כי אין לך כנראה חסכונות ואתה\r\nעומד למצוא את עצמך ברחוב,  כמו גיסך...\"\r\nגם הוא מדבר אתו על מרקמנס?\r\n\"רוקן את הכוסית,  בבקשה... אתה אדם די נבון שאוכל\r\nלומר לך את הכול...  תאר לך,  אדון פופינחה,  שחברת\r\nיוליוס דה קוסטר ובנו עומדת מחר בפשיטת רגל פלילית\r\nוהמשטרה נשלחת לחפש אותי...\"\r\nלמזלו,  הריק קייס שתי כוסיות ג'ין זו אחר זו! כך יכול\r\nלהאמין שהאלכוהול הוא המשבש את ראייתו ולא\r\nשיוליוס דה קוסטר מעלה על פניו חיוך של ציניות\r\nשטנית ומלטף בהנאה את סנטרו המגולח למשעי.\r\nבכל פעם חזר על \"אדון פופינחה\" בנעימה אחרת,\r\nכאילו התענג על ההברות האלה.\r\n\"זה יוכיח לך קודם-כול כי למרות מעלותיך והדעה\r\nהמצוינת שיש לך עליך,  אתה נציג מוסמך עלוב מאוד,\r\nשהרי לא הבחנת בשום דבר... זה יותר משמונה שנים,\r\nאדון פופינחה,  אני מתעסק בספקולציות שבלשון עדינה\r\nאפשר לקרוא להן מפוקפקות...\"\r\nהיה חם שם יותר מבביתו של קייס,  אלא שזה היה חום\r\nפראי,  תוקפני,  שתנור נורא של ברזל יצוק,  כאלה שרואים\r\nבתחנות הרכבת הקטנות,  משלח בך בלי התחשבות.  ריח\r\nג'ין היה באוויר ונסורת עץ על הרצפה ועיגולים לחים על\r\nהשולחן.\r\n\"תשתה,  בבקשה,  ותזכור שתמיד תישאר לך הנחמה\r\nהזאת! אגב,  בפעם האחרונה שראיתי את גיסך,  התרשמתי\r\nשהוא מתחיל להבין... ובכן,  עלית לספינה ו...\"\r\n\"הלכתי אליך הביתה...\"\r\n\"ושם ראית את מרת דה קוסטר המקסימה? הדוקטור\r\nקלאס היה שם?\"\r\n\"אבל...\"\r\n\"אל תרגיש לא בנוח,  אדון פופינחה! זה שלוש שנים,\r\nכמעט יום ליום בדיוק,  כי זה התחיל בליל חג המולד,\r\nהדוקטור קלאס שוכב עם אשתי...\"\r\nהוא שתה,  עישן את הסיגר שלו בנשיפות קטנות והלך\r\nונעשה דומה יותר ויותר לאותם שדים גותיים המקשטים\r\nשערי כנסיות מסוימות וחייבים להסב מהם את עיני\r\nהילדים.\r\n\"אשר לי,  עלי לציין כי נסעתי כל שבוע לאמסטרדם\r\nלפגוש את פמֶלה... אתה זוכר את פמלה,  אדון פופינחה?\"\r\nלרגע היה אפשר לפקפק אם הוא באמת שיכור,  כל-כך\r\nנשאר רגוע,  ואילו קייס,  כמו שוטה,  הסמיק לשמע השם\r\nפמלה.\r\nהאם לא חשק בה פופינחה ככל האחרים? כמו שיש\r\nבחרונינגן רק בית אחד מכניס אורחים,  כך יש שם רק\r\nקברט אחד שרוקדים בו עד אחת בלילה.\r\nהוא לא נכנס לשם מעודו,  אבל שמע מדברים על\r\nפמלה,  מארחת קצת נועזת,  חומת שיער ומסנסנת\r\nבלשונה,  שהתגוררה בחרונינגן שנתיים והציגה לראווה\r\nבעיר תלבושות משונות ומפתיעות,  והגברות,  כשאך\r\nנראתה בקרבת מקום,  הסבו מיד את פניהן ממנה.\r\n\"ובכן,  אני הוא המחזיק את פמלה... אני הוא שהושבתי\r\nאותה באמסטרדם,  בקרלטון ושם היא מכירה לי ידידות\r\nשלה מקסימות.  אתה מתחיל להבין,  אדון פופינחה.  אתה\r\nעוד לא שיכור מכדי לשמוע מה שאני אומר לך? נצל את\r\nההזדמנות,  אני מתחנן לפניך.  מחר,  כשתחשוב על כל זה,\r\nתיהפך לאדם אחר ואולי תעשה משהו בחיים...\"\r\nהוא צחק! הוא שתה,  הוא מילא את הכוסיות שלו ושל\r\nחברו,  שעיניו החלו להתערפל.\r\n\"אני יודע שזה הרבה לפעם אחת,  אבל אני לא אספיק\r\nלתת לך שיעור שני... חשוב על השוטה הקטן והמסכן\r\nשהיית... הנה! רוצה הוכחה?... אתן לך הוכחה מן התחום\r\nהמקצועי... יש לך תעודת רב-חובל בקו שירות ארוך\r\nואתה מתגאה בה... לחברת יוליוס דה קוסטר יש חמש\r\nספינות 'קליפר' שאתה טיפלת בהן במיוחד... והנה,  לא\r\nשמת לב שאחת מהן לא עסקה מעולם אלא בהברחה\r\nואחרת טובעה בהוראתי למען דמי הביטוח!..\"\r\nברגע זה התרחש דבר לא-צפוי.  שקט כמעט על-טבעי\r\nירד על קייס.  אולי היתה זו השפעת האלכוהול? מכל\r\nמקום,  הוא לא הגיב עוד ונראה כמקשיב סביל לכל מה\r\nשנאמר לו.\r\nובכל-זאת... אפילו השמות שניתנו לחמש ספינות\r\nה\"קליפר\" של החברה!.. \"אליאונורה 1\"... \"אליאונורה\r\n2\"... \"אליאונורה 3\"... וכך עד חמש! וכולן על-שם\r\nהגברת דה קוסטר, זו שראה קייס קודם בחלוק, וצינורית\r\nסיגריות ארוכה בין שפתיה, זו שלדברי בעלה שוכבת עם\r\nהדוקטור קלאס!\r\nועוד לא תם הביזיון! למעלה מיוליוס דה קוסטר הבן\r\nואשתו היה עוד מישהו, לכאורה, רם ונישא לנצח, מעבר\r\nלכל תמורות העתים: יוליוס דה קוסטר הזקן, האב, מייסד\r\nהחברה, שלמרות שמונים ושלוש שנותיו מוסיף לשבת על\r\nכס המלוכה, יום-יום, במשרדו הקודר.\r\n\"אני בטוח,\" אמר עכשיו בנו,  \"שאתה לא יודע איך\r\nהנבל הזקן,  אבא,  עשה את הונו... זה היה בימי מלחמת\r\nטראנסוואל... הוא שלח לשם את כל התחמושת הדפוקה\r\nשקנה בחצי חינם במפעלים בבלגיה ובגרמניה... עכשיו\r\nהוא מטומטם לגמרי,  עד כדי כך שצריך להחזיק לו את\r\nהיד כדי שיוכל לחתום... עוד בקבוק,  בעל-הבית! תשתה,\r\nאדון פופינחה היקר...מחר,  אם יתחשק לך,  תוכל לחזור\r\nעל הנאום הזה לפני בני עירנו הטובים... אני,  באופן\r\nרשמי,  אהיה מת!..\r\nקייס היה בוודאי שיכור לגמרי ובכל-זאת לא החמיץ\r\nשום מלה,  שום הבעת פנים.  אבל רק נדמה לו שהחיזיון\r\nהזה מתרחש בעולם לא-מציאותי,  שנקלע אליו מבלי\r\nמשים,  ואם אך יצליח לצאת ממנו,  יקנה לו אחיזה\r\nמחודשת בחיי היום-יום.\r\n\"בעצם,  כל זה מצער אותי ביותר דווקא בגללך... אל\r\nתשכח שאתה הוא שדרשת בתוקף להשקיע את\r\nחסכונותיך בעסק שלי... הייתי מעליב אותך אילו\r\nסירבתי... ואתה הוא שרצה לבנות לך וילה שתשולם\r\nבמשך עשרים שנה,  וכך,  אם לא תפרע עכשיו את\r\nהתשלום השנתי...\"\r\nפתאום הביא האיש הוכחה נוראה לקור-רוחו:\r\n\"אגב,  האם מועד התשלום לא בסוף דצמבר?\"\r\nהוא נראה מצטער באמת.\r\n\"אני נשבע לך שעשיתי מה שיכולתי... לא היה לי\r\nמזל, זה הכול!.. זאת ספקולציית סוכר שהיתה אמורה\r\nלמוטט את כל האחרים.  ואני מעדיף ללכת ולהתחיל\r\nמחדש במקום אחר במקום להיאבק כשאני מוקף בכל\r\nהשוטים החגיגיים האלה... במחילה מכבודך,  לא עליך\r\nאני מדבר... אתה בחור טוב,  ואילו חינכו אותך אחרת...\r\nלחיים,  לחייך,  פופינחה חביבי!..\"\r\nהפעם לא אמר \"אדון פופינחה\"!\r\n\"תאמין לי! האנשים לא שווים את כל הטורח שאתה\r\nמשקיע בהם כדי שיחשבו עליך טובות... הם טיפשים!..\r\nהם דורשים ממך שתתנהג כאילו אתה ישר וצנוע,  ונשאר\r\nלראות מי ירמה יותר... לא הייתי רוצה לצער אותך,  אבל\r\nפתאום אני חושב על הבת שלך,  שעוד בשבוע שעבר\r\nראיתי אותה... ובכן! בינינו,  היא כל-כך לא דומה לך,  עם\r\nהשיער הכהה שלה והעיניים התשושות,  עד שאני שואל\r\nאת עצמי אם היא בכלל שלך... מה זה משנה,  אחרי\r\nככלות הכול?.. לפחות,  אין לזה חשיבות למי שמרמה את\r\nעצמו... אבל אם אדם מתעקש לשחק ביושר וגונבים\r\nממנו...\"\r\nעתה כבר לא דיבר על חברו,  אלא על עצמו,  וסיכם:\r\n\"כל-כך יותר קל לרמות ראשון!.. מה מסכנים?..  הערב\r\nאני הולך להניח את הבגדים של יוליוס דה קוסטר הבן\r\nעל שפת התעלה... מחר כולם יאמינו שהתאבדתי כדי\r\nשלא לסבול את הביזיון,  והטיפשים האלה הולכים לבזבז\r\nאני לא יודע כמה פלורינים על סריקת התעלה... באותו\r\nזמן כבר מרחיקה אותי מכאן הרכבת של חצות וחמש\r\nדקות... תשמע!..\"\r\nקייס קפץ כמי שהקיץ מחלום...\r\n\"נסה,  אם אתה לא שיכור מדי,  להבין מה שאני עומד\r\nלומר לך... קודם-כול,  אני רוצה שתדע שאני לא מנסה\r\nלשחד אותך... דה קוסטר לא משחד אף אחד,  ואם גיליתי\r\nלך את כל הסודות,  זה מפני שאני יודע שאתה לא מסוגל\r\nללכת לספר אותם... זה מובן? עכשיו אני מעמיד את\r\nעצמי במקומך... למעשה,  כבר אין לך פרוטה,  ואם אני\r\nמכיר את האנשים מחברת 'מקרקעין',  הרי במועד\r\nהתשלום הראשון שלא ייפרע,  יקחו לך את הבית... אשתך\r\nתכעס עליך... כולם יחשבו שהיית שותף בתוכנית שלי...\r\nתמצא לך מקום עבודה או שלא תמצא,  ותגיע למה\r\nשהגיע גיסך מרקמנס... יש לי אלף פלורינים בכיס... אם\r\nאתה נשאר פה,  לא אוכל לעשות בשבילך שום דבר...\r\nבחמש-מאות פלורינים לא תוכל להיחלץ מזה... אבל אם\r\nבמקרה,  עד מחר תצליח להבין... קח,  חביבי.\"\r\nובמחווה לא-צפויה הושיט דה קוסטר לחברו את\r\nמחציתו של צרור שטרי הכסף.\r\n\"קח את זה!.. זה לא הכול... עוד לא יריתי את כל\r\nהתחמושת שלי ולא יעבור הרבה זמן,  ושוב אצוף על פני\r\nהמים... חכה!.. יש עיתון שקראתי יום-יום בשלושים\r\nוחמש השנים האחרונות ושאמשיך לקרוא... זה המורנינג\r\nפוסט... אם אתה לא נשאר פה ויקרה שיהיה נחוץ לך\r\nמשהו,  פרסם שם מודעה בחתימת קייס... זה יספיק...\r\nעכשיו תעשה אתה לי טובה קטנה... עצוב לי להסתלק\r\nככה,  לבדי,  כמו איזה מסכן... בעל-הבית! כמה אני\r\nמשלם?\"\r\nהוא שילם,  לקח את החבילה שלו הקשורה בחוט ווידא\r\nשחברו עומד איתן על רגליו.\r\n\"לא נעבור ברחובות מוארים מדי... תחשוב,\r\nפופינחה!.. אני,  מחר,  אני אהיה מת,  וזה עוד הדבר הטוב\r\nביותר שיכול לקרות לאדם...\"\r\nהם עברו ליד ה\"בית\" המפורסם,  אבל בקייס לא\r\nהתעוררה שום תגובה,  כל-כך העסיקו אותו מחשבותיו\r\nוהדאגה לשמור על שיווי-המשקל שלו.  בדחף אחרון\r\nביקש לשאת את החבילה של הבוס שלו,  אבל הלה דחה\r\nאת בקשתו.\r\n\"נפנה כאן... שם יותר שקט...\"\r\nהרחובות היו ריקים.  חרונינגן היתה שקועה בשינה,\r\nחוץ מסן ז'ורז' הקטן,  ה\"בית\" ותחנת הרכבת.\r\nכל השאר לא היה אלא חלום.  הם היו על גדת תעלת\r\nוילהלמינה,  לא הרחק מאחת האליאונורות,  אליאונורה 4,\r\nשטענה גבינות לבלגיה.  השלג היה נוקשה כקרח.  בתנועה\r\nמוכנית עצר קייס את הבוס שלו שכמעט החליק במדרון,\r\nכשהלך להניח על הגדה את הבגדים שבחבילה.  לרגע\r\nהבחין קייס בכובע המפורסם,  אבל לא היה לו חשק\r\nלחייך.\r\n\"ועכשיו,  אם אתה לא מנומנם מדי,  אתה יכול ללוות\r\nאותי עד הרכבת... קניתי כרטיס למחלקה השלישית...\"\r\nזו היתה רכבת-לילה אמיתית,  רדומה,  מכוערת,  זנוחה\r\nבקצהו של רציף,  ומנהל התחנה,  בקסקט כתום,  חיכה עד\r\nשייתן את האות במשרוקית ויוכל ללכת לישון.\r\nאיטלקים - מנין צצו? - היו שרועים בקרון בין\r\nצרורות שנערמו,  וצעיר במעיל עליון של צמר מקורזל,\r\nששני סבלים הולכים לפניו,  עלה ברוב הדר אל תאו\r\nשבקרון המחלקה הראשונה והסיר את הכפפות כדי לחפש\r\nמעות בכיסיו.\r\n\"אתה לא בא אתי?\"\r\nדה קוסטר אמר זאת בצחוק,  אבל נשימתו של קייס\r\nנעצרה.  למרות שכרותו,  ואולי בזכותה,  הבין דברים רבים\r\nוהיה רוצה לומר...\r\nלא! זה לא הזמן המתאים... וזה גם לא לעניין.  יוליוס\r\nדה קוסטר יחשוב שהוא מתרברב...\r\n\"בלי מרירות,  חביבי המסכן... אלה החיים,  אני נשבע\r\nלך!.. תחשוב על המודעה במורנינג פוסט...לא מהר מדי,\r\nכי אני צריך זמן בשביל...\"\r\nבאותו הרגע זזו הקרונות,  התקדמו,  נסוגו,  וקייס\r\nפופינחה לא ידע איך חזר הביתה ולא איך ראה בפעם\r\nהאחרונה צללים על וילון ה\"בית\",  הפעם בקומה השנייה,\r\nוגם לא איך פשט את בגדיו בלי ש\"אמא\" תגלה משהו\r\nלא-רגיל בהתנהגותו.\r\nאחרי חמש דקות,  יצאה המיטה לדרכה בקצב מטורף\r\nולא נותר לו לקייס אלא להיאחז בסדינים,  בתחושה\r\nמחרידה שכל רגע הוא עומד להתהפך לתוך תעלת\r\nוילהלמינה,  ואנשי אוקיינוס 3 לא יעשו שם שום דבר כדי\r\nלשלות אותו.\r\nפרק ב\r\nכיצד התעורר קייס פופינחה במצב-רוח עליז, אף-על-פי שישן\r\nעל צדו הרע,  וכיצד התלבט בין אליאונורה לפמלה.\r\nבדרך-כלל,  כששכב במקרה על צד שמאל,  היתה\r\nשנתו של קייס טרופה ומייגעת.  תחושת לחץ היתה\r\nמכבידה עליו,  נשימתו היתה מקוטעת,  היה נע וזע וגונח,\r\nוגניחותיו היו מעירות את מרת פופינחה,  שהיתה מצווה\r\nעליו להתהפך ולשכב בתנוחה מתאימה יותר.\r\nוהנה,  הפעם ישן על צדו השמאלי ולא זכר שום חלום\r\nרע.  ולא זו בלבד: הוא,  שהתקשה תמיד בבוקר להשיב לו\r\nאת הכרתו,  מגיע כהרף-עין לצלילות-דעת גמורה.\r\nמה שהעיר אותו,  בלי שיטרח לפקוח את עיניו,  היה\r\nרחש קל של קפיצים שהעיד כי מרת פופינחה קמה.\r\nבשאר הימים שקע קייס באותו רגע בשינה עמוקה,\r\nבהנחה שיש לו עוד חצי שעה לפחות.\r\nלא כך הפעם! כשקמה אשתו,  פקח בזהירות את\r\nעפעפיו כדי להביט בה כשהיא עומדת לפני המראה,\r\nמוציאה את הסיכות משערה.\r\nהיא לא ידעה שהוא צופה בה ועשתה כל מה שעשתה\r\nבתנועות חרישיות כדי שלא להעיר את בעלה.  היא הלכה\r\nלחדר הרחצה,  העלתה שם אור,  וקייס ראה אותה כל הזמן\r\nבפתח החדר.\r\nהאיש המכבה את פנסי-הגז עוד לא עבר ברחוב,  אבל\r\nנשמעה חריקתם הקצובה של האתים הגורפים את השלג.\r\nנדמה היה שבקומה התחתונה,  המשרתת,  שעדיין אינה\r\nיודעת לנוע בשקט,  נאבקת עם התנור והסירים.\r\nואמא,  בעיניים מהורהרות לבשה תחתונים חמים,\r\nשסרטי גומי סוגרים אותם סגירה הרמטית מעל לברכיים.\r\nאחר-כך התהלכה בלבוש זה,  רחצה את שיניה וירקה\r\nמתוך העוויה משונה,  עשתה אלף תנועות קבועות בלי\r\nלחשוב שמישהו אולי מביט בה.\r\nצלצול של שעון מעורר פרץ בחדרו של הנער ונשמעו\r\nקולות גם משם,  ואילו קייס,  נינוח על גבו,  החליט בדעה\r\nצלולה שלא לקום.\r\nהנה! זו היתה החלטתו החשובה הראשונה באותו יום.\r\nאין לו שום סיבה לקום,  שהרי חברת \"יוליוס דה קוסטר\"\r\nפשטה את הרגל! הוא כבר נהנה מההתרגשות שתאחז את\r\nאשתו כשיודיע לה על החלטתו להישאר במיטה!\r\nמה לעשות! היא תשמע גם על החלטות אחרות,  אמא\r\nהמסכנה!\r\nאגב אמא,  בלבו של קייס נשמר זיכרון ההולם יפה את\r\nרוח הזמן. יום אחד,  לפני חמש שנים,  קנה סירה עשויה\r\nעץ תולענה וקרא לה זיידָאובֶל, כלומר, שד הים, והיא\r\nאכן היתה, בלי משוא-פנים, שכיית-חמדה, ממורטת,\r\nמבהיקה, אבזריה נחושת, קוויה עדינים, תכשיט להציגו\r\nעל האיצטבה יותר מסתם בוצית.\r\nההוצאה היתה גדולה,  ובערב נתקף קייס מין שיכרון\r\nוהחל למנות בסיפוק את רכושם: הבית,  הרהיטים,\r\nהארונות המלאים לבנים,  כלי האוכל העשויים כסף...\r\nהקיצור,  אותו ערב היו בני הזוג משוכנעים בעושרם\r\nכל-כך,  שמתוך בדיחות-הדעת החלו לחשב מה היו\r\nעושים אילו ירדו במקרה מכל נכסיהם.\r\n\"חשבתי על זה לא פעם,\" אמרה אמא בשלווה שלה\r\nשאין לערערה.  \"קודם-כול,  היינו צריכים אז למכור מה\r\nשיש לנו ולשלוח את הילדים לפנימייה טובה ולא יקרה\r\nמדי.  אתה,  קייס,  בוודאי היית מחליט לחזור ולשרת\r\nבספינה.  אני הייתי נוסעת ליאווה,  והייתי מחפשת לי שם\r\nעבודה כמנהלת המשק של איזה מלון גדול.  אתה זוכר את\r\nדודתה של מריה שהתאלמנה? זה מה שעשתה,  ונראה\r\nשמעריכים אותה מאוד...\"\r\nהוא כמעט פרץ בצחוק,  באמת,  כשקבע:\r\n\"יפה! זהו זה... איבדנו את כל הרכוש... זה הזמן ללכת\r\nלספור סדינים ומגבות במלון גדול ביאווה...\"\r\nמסתבר שכאשר מנסים להתכונן לבאות,  אומרים רק\r\nשטויות. קודם-כול,  מפני, שעומדים לקחת מהם את ביתם\r\nולמכור כל מה שיש בו.  וחוץ מזה,  זה לא הזמן,  בעיצומו\r\nשל משבר כלכלי עולמי,  ללכת לחפש עבודה בספינה.\r\nואגב,  לא היה לפופינחה שום חשק לזה! ואילו נדרש\r\nלומר בו-במקום למה יש לו חשק,  היה אנוס להשיב:\r\nלאליאונורה דה קוסטר או לפמלה!\r\nלפי שעה זה מה שצף ועלה מאירועי ליל אמש:\r\nאליאונורה בחלוק המשי וצינורית הסיגריות הארוכה\r\nהירוקה,  ושערה השחור על העורף... וגם המחשבה\r\nשהדוקטור קלאס,  חבר,  ששיחק אתו שחמט...\r\nופמלה,  שם,  באמסטרדם,  המזמינה ידידות צעירות אך\r\nורק לשם תענוגו של אחד יוליוס דה קוסטר שנהפך\r\nלאפנדי...\r\nהחלונות הלבינו,  זרועים כוכבי כפור.  הנער ירד ומן-\r\nהסתם עסק באכילת ארוחת הבוקר,  כי הלימודים\r\nמתחילים בשעה שמונה.  איטית יותר,  כאמה,  ושיטתית אף\r\nיותר,  סידרה פרידה את חדרה.\r\n\"כבר שבע וחצי,  קייס!\"\r\nאמא עמדה שם,  בפתח החדר,  ופופינחה הניח לה\r\nלחזור על קריאתה פעמיים,  עד שימתח את אבריו וישיב\r\nלה:\r\n\"אני לא אקום הבוקר.\"\r\n\"אתה חולה?\"\r\n\"אני לא חולה,  אבל אני לא אקום.\"\r\nמצב-רוחו היה מבודח.  הוא הבין את השערורייה\r\nשבהחלטתו,  ומבין ריסיו הציץ בתגובותיה של אשתו,\r\nהמתקרבת אל המיטה ופניה קפואות מתדהמה.\r\n\"מה קורה,  קייס? לא תלך היום למשרד?\"\r\n\"לא!\"\r\n\"הודעת למר יוליוס דה קוסטר?\"\r\n\"לא!\"\r\nוהשיא הוא שהרגיש שהתנהגותו אינה מאולצת אלא\r\nהולמת את אופיו האמיתי.  כן! כך היה צריך לנהוג תמיד!\r\n\"שמע לי,  קייס... קמת לא טוב... אם אתה חולה,  תגיד\r\n'\r\nאת האמת ואל תפחיד אותי סתם...\"\r\n\"אני לא חולה ואני נשאר במיטה.  תבקשי שיביאו לי\r\nתה,  בטובך.\"\r\nזה מה שדה קוסטר עצמו לא היה מבין.  הוא חשב\r\nששבר את קייס בווידוי שהשמיע באוזניו,  וקייס לא נשבר\r\nכלל וכלל!\r\nהוא רק התפלא איך זה מישהו אחר,  ובייחוד הבוס\r\nשלו,  חושב אותן מחשבות כמוהו,  בעצם,  חולם אותם\r\nחלומות,  כי קייס נשאר במצב חולמני.\r\nהרכבות,  למשל... הוא כבר לא ילד,  ולא ההתפעלות\r\nמן המכניקה היא המושכת את לבו... אם העדיף את\r\nרכבות הלילה,  הרי זה מפני שניחש בהן משהו מוזר,\r\nכמעט מושחת... הוא התרשם כי האנשים שנוסעים כך,\r\nנוסעים לתמיד,  בייחוד כשראה במחלקה השלישית\r\nמשפחות עניות נדחקות עם צרורותיהן...\r\nכמו האיטלקים אתמול...\r\nקייס חלם אפוא להיות משהו אחר מקייס פופינחה.\r\nודווקא משום כך הוא כל-כך פופינחה,  יותר מדי,  משום\r\nכך הוא מפריז,  כי הוא יודע שאם יסוג בעניין אחד ויחיד,\r\nלא יעצור אותו עוד שום דבר.\r\nבערב... כן,  בערב כשפרידה מתחילה להכין את\r\nהשיעורים ואמא עובדת על האלבום שלה... כשהוא\r\nמסובב את כפתור התחנות במקלט הרדיו ומעשן סיגר\r\nונהיה חם מדי... אז היה יכול לקום ולהכריז בפשטות:\r\n\"כמה משעמם במשפחה!\"\r\nכדי שלא לומר זאת,  כדי שלא לחשוב כך,  הביט בתנור\r\nוחזר ואמר בלבו שזה היפה בכל התנורים שבהולנד,\r\nוהסתכל באמא משכנע את עצמו שהיא אשה יפה,\r\nוהחליט שלבתו יש עיניים חולמניות...\r\nאבל כשהוא עובר לפני ה\"בית\" הנודע... ייתכן מאוד\r\nשאילו נכנס שמה פעם אחת בלבד,  היה הכול נגמר... הוא\r\nהיה ממשיך... היה מחזיק איזו פמלה... אולי היה עושה\r\nמעשים אסורים,  כי דמיון יש לו יותר משיש לדה קוסטר\r\nהבן...\r\nדלת הבית נפתחה ונסגרה,  נשמע צלצול של פעמון\r\nאופניים,  פעמון האופניים של קרל,  ההולך לבית-הספר.\r\nבעוד רבע שעה יגיע תורה של פרידה לצאת.\r\n\"הנה התה שלך... הוא חם מאוד... אתה בטוח שאתה\r\nלא חולה,  קייס?\"\r\n\"בטוח לגמרי.\"\r\nעכשיו הוא מרגיש את תוצאות ההפרזה בשתייה.  כל\r\nעוד נשאר שוכב בלי נוע,  נדמה לו שגופו נינוח לחלוטין,\r\nאבל כשהוא מתיישב לשתות את התה,  הוא חש כאב חריף\r\nבעורף ומין סחרחורת תוקפת אותו.\r\n\"אתה חיוור.  אולי היו לך בעיות עם אוקיינוס 3?\"\r\n\"לי? כלל וכלל לא.\"\r\n\"אתה לא רוצה לספר לי מה קורה לך?\"\r\n\"כן.  אני אגיד לך.  קורה לי שאני רוצה שיעזבו אותי\r\nבמנוחה ויפסיקו לז... לי את השכל!\"\r\nזה היה מרעיש לא פחות מלפגוש את יוליוס דה קוסטר\r\nבסן ז'ורז' הקטן.  מלה כזאת לא נשמעה בבית הזה\r\nמעולם,  ומן-הסתם הניעה בו את אמות הספים,  והנורא\r\nמכול,  שהוא אמר אותה בלי כעס,  בקור-רוח,  כמו שהיה\r\nמבקש עוד תה או סוכר.\r\n\"תעשי לי טובה,  אמא,  תפסיקי לשאול אותי שאלות.\r\nאני בן ארבעים ואני אולי כבר יכול להחליט בעצמי איך\r\nלהתנהג...\"\r\nהיא היססה לצאת,  לא יכלה להימנע מלסדר את הכר\r\nשמתחת לראשו,  נעצרה באמצע הדרך כדי לתת בו מבט\r\nעגום ולבסוף סגרה חרש את הדלת.\r\nאני בטוח שהיא הולכת לבכות! הירהר כששמע\r\nשנשארה עומדת בלי נוע על המישורת.\r\nמוזר היה לו לשכב שם,  במיטתו,  בשעה כזאת,  בלי\r\nלהיות חולה,  ולא ביום ראשון.  פרידה יצאה אף היא,\r\nומעתה עברו עליו שעות בחיי הבית שלא חי אותן מעודו,\r\nשמע שהביאו את החלב,  ואחר-כך שהחל ניקוי קומת\r\nהמסד,  דברים שהכיר רק להלכה.\r\nהנחשקת מן השתיים היא ללא ערעור אליאונורה! עם\r\nזאת,  הוא לא מרגיש כלפיה כשווה עם שווה.  אם כי אינו\r\nנופל מהדוקטור קלאס: שניהם בני גיל אחד והוא מנצח\r\nאותו תמיד בשחמט.  נוסף על כך,  קלאס מעשן מקטרת,\r\nורוב הנשים לא אוהבות את זה.\r\nופמלה,  אִתה יהיה קל הרבה יותר.  בעיקר עכשיו,\r\nכשהוא יודע!\r\nלחשוב ששנתיים היא גרה בחרונינגן והוא לא העז\r\nמעולם!\r\nפתאום נזכר במשהו,  קם והלך יחף על הלינוליאום,\r\nאחוז סחרחורת קשה יותר מכפי שחש מעולם.\r\nהוא הלך לברר אם אשתו לא לקחה את החליפה שלו\r\nלהברישה,  כי אם כן,  תהפוך את הכיסים ותמצא שם את\r\nחמש-מאות הפלורינים.\r\nהמקטורן היה על כיסא.  קייס לקח את הכסף,  הסתירו\r\nתחת הכר וכמעט נרדם בחום ששב אליו במיטה.\r\nכן פמלה,  בה כדאי לבחור... מדוע העיר לו קוסטר\r\nשבתו פרידה חומת שיער ואינה דומה לו?\r\nזה נכון.  אבל קשה להעלות על הדעת שאשה כמו אמא\r\nתבגוד בו כבר בשנה הראשונה לנישואיהם!\r\nהלוא מאז הכיבוש הספרדי יש בהולנד המון אנשים\r\nחומי שיער! והתורשה,  האם אינה מדלגת על כמה דורות?\r\nוחוץ מזה,  לא אכפת לו.  הנה משהו שהיה מפתיע את\r\nיוליוס דה קוסטר זה,  שהתכוון להדהים אותו.  זה לא\r\nאכפת לו! מרגע שהוא כבר לא נציג מוסמך והווילה שלו\r\nכבר לא שייכת לו,  מרגע שפרט אחד בלבד השתנה,  יכול\r\nגם כל השאר להתמוטט.\r\nהוא מוכן לעשן מקטרת כמו קלאס,  לאכול גבינה מסוג\r\nג' ולהיכנס לכל בתי-הקפה פרגונינג שבעיר ולהזמין ג'ין\r\nבלי שמץ בושה בקולו.\r\nקרן שמש באה,  נכנסה במלוכסן אל החדר,  בעד וילון\r\nהמלמלה בדוגמת אפונים,  והבליחה במראת הארון.  למטה\r\nהתרוצצו שתי הנשים,  מטלטלות דליים ומטליות,  ומפעם\r\nלפעם אמא מנסה מן-הסתם להקשיב,  תוהה מה הוא\r\nעושה.\r\nצילצלו.  במסדרון התנהל ויכוח בקולות מהוסים.  מרת\r\nפופינחה עלתה,  נכנסה לחדר בפנים מתנצלות ואמרה\r\nבקול עגום:\r\n\"באו לבקש את המפתח...\"\r\nהמפתח של חברת \"דה קוסטר\",  כמובן! נראה שכולם\r\nעמדו לפני הדלת הסגורה,  מגלגלים השערות מסמרות\r\nשיער.\r\n\"בכיס הימני של המקטורן...\"\r\n\"אין לך מה לומר להם?\"\r\n\"ממש לא.\"\r\n\"לא תשלח איזה פתק למר דה קוסטר?\"\r\n\"לא!\"\r\nזה היה דבר שלא ייאמן,  במלוא מובן המלה.  מעולם\r\nלא היה מעז להעלות על דעתו דבר כזה.  והראיה,  כאשר\r\nדיברו לפנים על התרוששות,  כדי להשלות את עצמם\r\nשהם עשירים,  לא הגו אלא רעיונות מטופשים,  כמו ניהול\r\nהמשק ביאווה ותפקיד של קצין שני בספינה.\r\nלעולם ועד לא! לא זה ולא שום דבר אחר! אם זה\r\nנגמר,  זה נגמר,  אחת ולתמיד,  וצריך להפיק מזה תועלת!\r\nהוא אף הצטער על שלא היה אמש ערני דיו להצהיר\r\nזאת באוזני דה קוסטר.  הוא הניח לו לדבר.  הלה התייחס\r\nאליו כאל מטומטם,  ובכל-אופן,  כאל ברנש ביישן,  חסר\r\nכוח החלטה.  אבל ההחלטה נפלה כבר אז.\r\nצריך היה להודיע לו בפשטות;\r\n\"מה הדבר הראשון שאני עושה? נוסע לאמסטרדם\r\nלחפש את פמלה...\"\r\nזה חשבון נושן שצריך לסלקו.  אולי זה לא נשמע רציני\r\nמאוד; אבל זה הדבר הדחוף ביותר,  כי מה שמשפיל את\r\nקייס יותר מכול הוא שמעולם לא העז,  שעבר כל שבוע\r\nלפני בית מסוים,  מסמיק כתלמיד תיכון תאוותן,  בעוד\r\nש...\r\nכך הוחלט אפוא.  קודם-כול פמלה! ואחר-כך...\r\nימים יגידו! אולי לא ידע קייס מה יעשה,  אבל ידע\r\nהיטב מה לא יעשה,  וגם עניין זה נדון אמש,  בלי שקייס\r\nיתעשת ויאמר את דברו.\r\nהלוא דה קוסטר רמז על ארתור מרקמנס.  וקלאס רמז\r\nאף הוא לאותו עניין,  וכאילו אמר:\r\n\"גיסך שוב בא אלי לבקש הלוואה.  טיפוס עצוב!\"\r\nובכן,  קייס לא יהיה מרקמנס שני.  הוא יודע את המצב\r\nבחרונינגן טוב יותר מכל אדם אחר.  לא עובר שבוע בלי\r\nשאנשים,  בעלי דיפלומות רבות משיש לו,  יבואו לבקש\r\nעבודה כלשהי,  והבזויים מכולם הם דווקא הבאים בלבוש\r\nאלגנטי,  אם כי בלוי,  ונאנחים:\r\n\"הייתי מנהל בחברה פלונית.  אבל אקבל כל עבודה,  כי\r\nיש לי אשה וילדים...\"\r\nהם הולכים מבית לבית,  תיק תחת זרועם.  יש שמנסים\r\nלמכור שואב-אבק חשמלי או ביטוח חיים.\r\n\"לא!\" הודיע קייס בקול רם והביט מרחוק במראה.\r\nהוא לא יחכה עד שיתבלו חליפותיו,  שיישחקו נעליו,\r\nוחבריו למועדון השחמט ירחמו עליו עד כדי כך שיפטרו\r\nאותו מתשלום דמי חבר, כמו שהחליטו למען אחד\r\nהחברים, בהצבעה של הוועד, מתוך נדיבות-לב כללית,\r\nוכל השאר...\r\nוחוץ מזה,  שום דבר דומה לא עומד על הפרק.  כמובן,\r\nלא היה בכוחו לחולל את מה שקרה...\r\nאבל קרה מה שקרה,  וצריך לנצל את זה...\r\n\"מה עכשיו?\" צעק.\r\n\"הגברת דה קוסטר שואלת אם לא ידוע לך מה קרה\r\nלבעלה.  מתברר שלא חזר הביתה הלילה וגם...\"\r\n\"מה זה אכפת לי?\"\r\n\"להגיד לה שאתה לא יודע?\"\r\n\"תעני לה שתלך לכל הרוחות יחד עם המאהב שלה!\"\r\nאחרי כן,  אם עוד ידעה מרת פופינחה מה קורה לה...\r\n\"והעיקר,  תסגרי את הדלת,  בבקשה.  ותגידי למשרתת\r\nשלא תעשה רעש כזה בדלי שלה...\"\r\nראשו כאב והוא קרא שוב לאשתו לבקש ממנה תפוח-\r\nזהב,  כי פיו נעשה דביק ולשונו תפחה.\r\nקרן השמש התרחבה.  ניכר היה כי קר בחוץ,  האוויר\r\nיבש ומשכר,  והיה אפשר לשמוע את קולות הנמל וצופרי\r\nהספינות שהגיעו לגשר הראשון שעל תעלת וילהלמינה\r\nומבקשות לעבור.  האם אוקיינוס 3 עדיין קשורה לרציף?\r\nייתכן.  רב-החובל קנה כנראה מזוט בוריחטֶן,  אצל\r\nמתחרה,  שתהה על פשר הדבר.\r\nהפקידים במשרד לא הבינו מה קורה וחיכו לבואו...\r\nובכן - הוא אוהב לעשות סיכומים ומפיק מהם\r\nמקדמת הנאה - קודם-כול פמלה... יוליוס דה קוסטר\r\nאמר שהיא גרה בדירת מלון בקרלטון...\r\nאחר-כך,  חמש-מאות הפלורינים בכיסו,  ייסע ברכבת,\r\nגם הוא ברכבת-לילה,  \"כוכב הצפון\",  למשל...\r\nהאם יעבור זמן רב עד שיגלו את בגדיו של יוליוס דה\r\nקוסטר? לא רחוק מהמקום שהונחו בו יש חנות לאבזרי\r\nדיג.  הכובע השחור ודאי בולט על רקע השלג שעל\r\nהגדה.\r\n\"תשמעי,  אמא,  אם לא תפסיקי להפריע לי,  אני...\"\r\n\"קייס,  זה נורא... משהו שלא יתואר!..  הבוס שלך\r\nטבע... הוא הת...\"\r\n\"מה זה אכפת לי?\"\r\nוכשדיבר כך,  הביט בפניו בראי,  לוודא שהן שומרות\r\nבקפידה על סברן הצונן.  זה שיעשע אותו! תמיד הסתכל\r\nבראי,  אף כשהיה ילד.  מאמץ לו הבעה כלשהי.  הוא תיקן\r\nאת הפרטים.\r\nבעצם,  אולי היה תמיד שחקן ובמשך חמש-עשרה שנה\r\nנהנה לראות לפניו דמות מכובדת וחסרת רגשות,  דמותו\r\nשל הולנדי טוב ובוטח בעצמו,  בשמו הטוב,  במידותיו\r\nהטובות,  באיכות המעולה של כל דבר שברשותו.\r\n\"איך אתה יכול לדבר כך,  קייס?.. אתה לא מבין מה\r\nשאני מנסה לומר?.. יוליוס דה קוסטר השליך את עצמו\r\nלמים בכוונה...\"\r\n\"אז מה?\"\r\n\"אתה רוצה לומר לי שידעת משהו...\"\r\n\"למה את חושבת שאני צריך להתעלף אם מישהו\r\nהתאבד?\"\r\n\"אבל הוא... הוא הבוס שלך ו...\"\r\n\"מותר לו לעשות מה שהוא רוצה,  לא? כבר ביקשתי\r\nממך לא להפריע לי לישון...\"",
    "Author": "ז'ורז' סימנון",
    "Language": "צרפתית",
    "Translator": "יהושע קנז"
}