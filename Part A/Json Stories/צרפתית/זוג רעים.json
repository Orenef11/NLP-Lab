{
    "Article-name": "זוג רעים",
    "Article-text": "\r\nפריז היתה נצורה, מורעבת, נזעמת. הדרורים על הגגות התמעטו, והביבים התרוקנו מיושביהם. אנשים אכלו מכל הבא ליד1.\r\nמר מוריסו, שען במקצועו ושוכן בית לעת מצוא, התהלך בדכדוך בשדירה החיצונית בבוקר בהיר של חודש ינואר, ידיו בכיסי מכנסיו הצבאיים וקיבתו ריקה. לפתע נעצר מול חייל אחר שזיהה כחבר. זה היה מר סובאז', מכר מגדת הנהר.\r\nלפני פרוץ המלחמה נהג מוריסו לצאת מהבית מדי יום ראשון עם שחר, עם חכת במבוק ביד וקופסת פח על הגב. הוא נסע ברכבת לאָרזֶ'נטיי, ירד בקולומב2 והלך ברגל לאי מאראנט. כאשר הגיע למעוז חלומות זה, הטיל את החכה ודג עד רדת הלילה.\r\nמדי יום ראשון פגש שם איש קטן-קומה, עגלגל ועליז בשם מר סובאז', בעל חנות סדקית ברחוב נוטרדאם-דה-לורט, גם הוא חובב דיג מושבע.\r\nלא פעם היו מבלים זה לצד זה מחצית מהיום, החכות ביד והרגליים מתנודדות מעל המים, ורִגשות ידידוּת נולדו בלבם זה כלפי זה.\r\nהיו ימים שלא דיברו. לפעמים שוחחו, אבל הם הבינו זה את זה גם ללא מילים, כיוון שחלקו טעמים דומים ותחושות זהות.\r\nבבקרים אביביים, לקראת השעה עשר, כששמש מפיחה חיים השיטה על מי הנהר השוקטים שובל קטן של ערפל שנשטף עמם, ושפכה על גבם של שני הדייגים הנלהבים חמימות נעימה של עונה חדשה, אירע שמוריסו אמר לשכנו: \"אה! כמה נעים!\" ומר סובאז' היה עונה לו: \"אני לא מכיר דבר שישווה לזה.\" ודי היה להם בכך כדי להבין ולהוקיר זה את זה.\r\nבסתיו, בדמדומי בין ערביים, כשהשמים הוצפו דם מעל השמש השוקעת והתיזו על המים בבואות של ענני שני, משחו את הנהר כולו בצבעי ארגמן, הציתו את קו האופק, התיזו גצים של אודם בין שני הרֵעים והזהיבו את העצים החרוכים זה מכבר, נרעדים בצמרמורת של חורף, היה מר סובאז' מחייך אל מוריסו ואומר: \"איזה מחזה!\" ומוריסו הנפעם ענה, בלי לגרוע עין מהמצוף שלו: \"עדיף על השדירה, הה?\"\r\nעכשיו, כשהשגיחו זה בזה, לחצו ידיים בחום, נרגשים להיפגש בנסיבות שונות כל כך. מר סובאז' נאנח: \"הרי לך מאורעות!\" מוריסו, רוחו שפופה, גנח: \"ואיזה מזג אוויר! זה היום הנאה הראשון השנה.\"\r\nואמנם, השמים היו כחולים ושטופי אור.\r\nהם החלו לצעוד כתף אל כתף, מהורהרים ושטופי תוגה. מוריסו אמר: \"והדיג? הה, איזה זיכרון נפלא!\"\r\nמר סובאז' שאל: \"מתי נעשה זאת שוב?\"\r\nהם נכנסו לבית קפה קטן ושתו כוסית אבסינת. לאחר מכן חזרו לשוטט על המדרכות.\r\nלפתע עצר מוריסו: \"עוד מהמשקה הירוק?\" מר סובאז' הסכים: \"לשירותך.\" והם נכנסו לבית מרזח אחר.\r\nהם יצאו מתוכו פזורי דעת, טרודים כאנשים בצום שבטנם רווּיה שיכר. מזג האוויר היה בהיר. רוח מלטפת דגדגה את פניהם.\r\nמר סובאז', מבושם מהאוויר החמים, נעמד במקומו: \"ואם נלך?\"\r\n\"לאן?\"\r\n\"לדוג, כמובן.\"\r\n\"אבל איפה?\"\r\n\"באי שלנו. המוצבים הצרפתיים הקדמיים קרובים לקולומב. אני מכיר את קולונל דימוּלָן; ירשו לנו לעבור בקלות.\"\r\nמוריסו רטט מרוב חשק. \"טוב ויפה. אני מסכים.\" והם נפרדו כדי להביא איש-איש את ציודו.\r\nכעבור שעה צעדו בצוותא בכביש הראשי, עד שהגיעו לבית הקולונל. הוא חייך לבקשתם ונענה לגחמתם. והם יצאו שוב לדרך, מצוידים בהיתר מעבר.\r\nעד מהרה השאירו את המוצבים הקדמיים מאחור, חצו את קולומב הנטושה, ומצאו את עצמם בשולי כרמים קטנים שירדו אל הסֶן. השעה היתה אחת-עשרה בערך.\r\nמולם, ארזֶ'נטיי נראתה חסרת חיים. רמות אוֹרזֶ'מוֹן וסָנוּאָה חלשו על האזור כולו. המישור הרחב המשתרע עד נאנטֶר היה ריק, נפש חיה לא נראתה בו, רק עצי דובדבן עירומים ואדמות אפורות.\r\nמר סובאז' הצביע על הפסגות ולחש: \"הפרוסים נמצאים שם למעלה!\" וחרדה שיתקה את זוג הרֵעים נוכח שממת המקום.\r\n\"הפרוסים!\" הם מעולם לא ראו אותם, אך זה חודשים הרגישו בנוכחותם סביב פריז, משחיתים את צרפת, בוזזים, טובחים, מרעיבים, סמויים מן העין וחזקים לאין שיעור. ומין אימה, שמקורה באמונת שווא, הצטרפה לתיעוב שחשו בלבם כלפי העם הזר ועטור הניצחון.\r\nמוריסו מלמל: \"הה, ומה אם ניתקל בכמה מהם?\"\r\nמר סובאז' השיב לו באותו לגלוג פריזאי מושרש למרות הכול:\r\n\"נציע להם דגים מטוגנים.\"\r\nאך הם היססו להרחיק לכת, יראים מהדממה שהדהדה מכל עבר.\r\nלבסוף התנער מר סובאז': \"קדימה, נלך, אבל בזהירות.\" והם פסעו במורד אחד הכרמים, שפופי גב, זוחלים, נעזרים בשיחים לצורך מחסה, עינם תזזיתית, אוזנם דרוכה.\r\nרק רצועת אדמה קירחת השתרעה בינם לבין גדת הנהר. הם חצו אותה בריצה, וכשהגיעו לגדה, נצמדו אל הקנים היבשים.\r\nמוריסו הצמיד את לחיו אל הקרקע בניסיון להתחקות אחר צעדים בסביבה. הוא לא שמע דבר. הם היו לגמרי לבד, יחידים לנפשם.\r\nהם נרגעו והתחילו לדוג.\r\nמולם, האי מאראנט העזוב הסתיר אותם מהגדה הנגדית. המסעדה הקטנה היתה סגורה, ונראתה כאילו עמדה נטושה זה שנים רבות.\r\nמר סובאז' העלה בחכתו את הקברנון הראשון, מוריסו את השני, ושוב ושוב היו מניפים בזה אחר זה את החכות עם חיה כסופה קטנה מפרכסת בקצותיהן. זה היה דיג מופלא מאין כמותו.\r\nהם הכניסו את שללם בעדינות לתוך שק עשוי רשת צפופה שנח רטוב לרגליהם. וחדווה מענגת שטפה את לבם, כזו האוחזת באדם בשובו אל הנאה אהובה שנאסרה עליו מזמן.\r\nהשמש הטובה ליטפה בקרניה את גבם. הם חדלו לשמוע, חדלו לחשוב, העולם כולו התפוגג סביבם, הם דגו.\r\nלפתע פתאום הרעיד את הקרקע שאון עמום שכמו בקע ממצולות האדמה. תותח החל לרעום.\r\nמוריסו הסיט את ראשו והבחין משמאל, מעֵבר לגדה, בצלו האדיר של מבצר מון-ואלריאן, שנשא על חזיתו אנפה לבנה, אדי אבק שריפה שפלט זה עתה.\r\nוכבר נפלט קילוח עשן שני מפסגת המבצר, וכעבור זמן קצר ירייה נוספת הרעידה את האוויר.\r\nואחריה עוד, ומרגע לרגע נשף ההר את הבל פיו הקטלני, ירק אדי חֵלב שהתנשאו לאטם אל הרקיע השקט ויצרו בו ענן.\r\nמר סובאז' משך בכתפיו: \"הם מתחילים שוב,\" אמר.\r\nמוריסו התבונן בחרדה במצוף שלו השוקע פעם אחר פעם, נתקף פתאום בחמת זעם של נפש שוחרת שלום נוכח פראי האדם המפגיזים כך ורטן במרירות:\r\n\"צריך להיות מטומטמים כדי להרוג אחד את השני ככה!\"\r\nומר סובאז' המשיך: \"הם גרועים מחיות.\"\r\nמוריסו, שזה עתה לכד לַבנוּן, אמר: \"ולחשוב שככה זה יימשך לעד כל עוד יהיו ממשלות!\"\r\nמר סובאז' קטע אותו: \"הרפובליקה לא היתה מכריזה מלחמה…\"\r\nמוריסו שיסע אותו: \"תחת שלטון המלכים יש לנו מלחמות חיצוניות, ותחת הרפובליקה – מלחמות פנימיות.\"\r\nוהם החלו לגלגל שיחה על בעיות השעה הבוערות באותו היגיון בריא של אנשים רכי לבב ומיושבי דעת, תמימי דעים באשר למסקנה שלעולם לא יהיו בני חורין. וכל אותו זמן המשיך מבצר מון-ואלריאן להרעים, להפגיז ולהחריב בתים צרפתיים, לגדוע באִבם חיים, למחוץ יצורים, לשים קץ לשלל חלומות, שמחות בלתי-צפויות, ילדות ואמהות, אי-שם, בארצות אחרות, ייסורים שלא ירפו מהן לעולם.\r\n\"ככה זה בחיים,\" הכריז מר סובאז'.\r\n\"יותר נכון ככה זה במוות,\" התלוצץ מוריסו.\r\nאך צמרמורת של אימה עברה בגבם, כי הרגישו היטב שמישהו צועד מאחוריהם. ולאחר שהפנו את המבט, הבחינו מעבר לכתפם בארבעה גברים, ארבעה גברים מזוקנים וגבוהי קומה, לבושים כמו משרתים וחבושים כומתות שטוחות, מכוונים אליהם קני רובים.\r\nשתי החכות נשמטו מידיהם ונסחפו במורד הנהר.\r\nבתוך שניות אחדות הם נתפסו, נכפתו, נעקרו ממקומם, הושלכו לתוך סירה והועברו לאי.\r\nומאחורי הבית שנדמה להם נטוש, הבחינו בעשרים חיילים גרמנים.\r\nענק שעיר, שישב בכיסא בפישוק רגליים ועישן מקטרת חרסינה, שאל בצרפתית מושלמת: \"ובכן, רבותי, היה לכם דיג מוצלח?\"\r\nברגע זה הניח אחד החיילים לרגלי הקצין את הרשת המלאה דגים, שטרח לקחת עמו. הפרוסי חייך: \"אֶה! אֶה! אני רואה שהלך לכם לא רע בכלל. אבל לא על זה אני רוצה לדבר. הקשיבו לי ואל תדאגו. מבחינתי, אתם שני מרגלים שנשלחו לארוב לי. אני לוקח אתכם ויורה בכם. העמדתם פנים שאתם דגים כדי להסוות את התוכניות שלכם. איתרע מזלכם ונפלתם לידי, ככה זה במלחמה. אבל היות שחציתם את הביצורים הקדמיים, אתם ודאי מצוידים בסיסמה כדי לחזור. תנו לי את הסיסמה ואחוס עליכם.\"\r\nזוג הרֵעים, חיוורים כסיד, עמדו כתף אל כתף ושתקו, וכפות ידיהם רעדו קלות בעצבנות.\r\n\"איש לא יֵדע על כך,\" המשיך הקצין. \"אתם תוכלו לחזור הביתה בשקט. הסוד ייעלם יחד איתכם. אם תסרבו, תמותו, ומיד. הברירה בידכם.\"\r\nשריר לא זע בגופם והגה לא בקע מפיהם.\r\nהפרוסי, שלֵו להפליא, החווה בידו על הנהר והמשיך: \"תנו דעתכם על כך שבעוד חמש דקות תרבצו על קרקעית הנהר הזה. בעוד חמש דקות! יש לכם קרובי משפחה, אני מניח?\"\r\nמבצר מון-ואלריאן המשיך לרעום.\r\nשני הדייגים הוסיפו לעמוד בשתיקה. הגרמני חילק פקודות בשפתו. לאחר מכן הזיז מעט את כיסאו כדי להתרחק מהאסירים, ותריסר גברים נעמדו במרחק עשרים מטר מהם, רוביהם מכוּתפים.\r\nהקצין אמר: \"אני נותן לכם דקה, ולא שנייה אחת נוספת.\"\r\nלאחר מכן קם בפתאומיות, קרב אל זוג הצרפתים, נטל את זרועו של מוריסו, גרר אותו הצידה ולחש לו: \"מהר, הסיסמה? החבר שלך לא יֵדע, אעמיד פנים שאני מתרכך.\"\r\nמוריסו לא פצה פה.\r\nעכשיו גרר הפרוסי את מר סובאז' והציג לו אותה שאלה.\r\nמר סובאז' לא פצה פה.\r\nוהקצין נתן פקודה. החיילים הגביהו את נשקם.\r\nאו-אז נפל מבטו של מוריסו על הרשת המלאה דגים שנותרה על העשב במרחק צעדים ספורים ממנו.\r\nקרן שמש בזקה אור על תלולית הדגים המפרפרים עדיין. ורפיון פשט בו. על אף מאמציו למשול ברוחו נמלאו עיניו דמעות.\r\n\"היה שלום, מר סובאז',\" מלמל.\r\n\"היה שלום, מר מוריסו,\" ענה מר סובאז'.\r\nהם לחצו ידיים, רועדים מכף רגל ועד ראש בצמרמורת בלתי-נשלטת.\r\nהקצין צעק: \"אש!\"\r\nתריסר היריות התלכדו לאחת.\r\nמר סובאז' נפל אפיים ארצה כמקשה אחת. מוריסו, הגבוה יותר, התנדנד, חג על צירו וצנח באלכסון על חברו, פניו מופנות אל על, וקילוחים של דם נפלטו מהחולצה המחוררת בחזה.\r\nהגרמני נתן פקודות נוספות.\r\nאנשיו התפזרו וחזרו עם חבלים ואבנים שאותן קשרו לרגלי הגופות. לאחר מכן נשאו אותן אל הגדה.\r\nמבצר מון-ואלריאן לא חדל לשאוג, מחופה כעת בעננת עשן אדירה.\r\nשני חיילים אחזו בראשו וברגליו של מוריסו, שניים נוספים תפסו את מר סובאז'. הגופות טולטלו לרגע בעוצמה, הושלכו הרחק, ציירו עקומה באוויר ואז שקעו אנכית בנהר, האבנים גוררות מטה את הרגליים תחילה.\r\nמים ניתזו, בעבעו, רטטו ואז שככו, ורק אדוות קטנות נחלצו מהם והמשיכו לנוע לעבר הגדות.\r\nשיירים של דם צפו.\r\nהקצין, שלֵו כהרגלו, אמר לעצמו: \"עכשיו תורם של הדגים.\"\r\nלאחר מכן שׂם פעמיו אל הבית.\r\nלפתע הבחין ברשת המלאה קברנונים המוטלת על העשב. הוא הרים אותה, חייך וקרא: \"וילהלם!\"\r\nחייל בסינר לבן חש לקראתו. הפרוסי זרק אליו את שללם של שני הירויים, וציווה: \"טגן לי תכף ומיד את החיות הקטנות כל עוד הן עדיין מפרפרות. זה יהיה מעדן.\"\r\nוהוא המשיך לעשן את מקטרתו.\r\n5 בפברואר, 1883\r\n*מתוך הקובץ \"יופי שאין לו תכלית\", הוצאת פן, 2016.",
    "Author": "גי דה מופסן",
    "Language": "צרפתית",
    "Translator": "רמה איילון"
}