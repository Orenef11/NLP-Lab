{
    "Article-name": "אדם הראשון",
    "Article-text": "\r\nCAHIERS, Albert Camus\r\nבפתח התרגום העברי\r\n\"אדם הראשון\" הוא ספר שמלאכתו לא שלמה.  כתב-היד\r\nנמצא בילקוטו של אלבר קאמי ב- 4 בינואר 1960,  לאחר\r\nשנהרג הסופר בתאונת דרכים.  הוא החזיק 144 עמודים\r\nכתובים בעט,  במשיכה אחת,  לפעמים בלי פיסוק כלל,  בכתב\r\nקשה לפיענוח (ראה צילומים בעמודים 12, 43, 93).  הסופר\r\nעבד על יצירתו האחרונה הזאת בעיקר בשנה שלפני מותו,\r\nאבל ברשימותיו הוא מזכירה כבר שנים אחדות קודם לכן,\r\nוהערותיו מלמדות שהתכוון לעשותה לרומן.  זמן קצר אחרי\r\nמותו העתיקה אלמנתו,  פְרַנְסין קאמי,  את כתב-היד במכונת-\r\nכתיבה,  ושנים רבות אחר-כך המשיכה את המלאכה בתו,\r\nקתרין קאמי,  ותיקנה את הדפים המודפסים בעזרת השוואה\r\nדקדקנית עם כתב-היד המקורי.  פרי העבודה הזאת הוא\r\nהספר שראה אור לאחרונה,  ב- 1994,  בצרפת,  בהוצאת\r\n\"גַאלימַר\" כספר השביעי בסדרת \"מחברות אלבר קאמי\".\r\nבתרגום העברי הלכתי בדרכה של המהדורה הצרפתית;\r\nמלים שפיענוחן אינו ודאי מובאות בסוגריים מרובעים.  מלים\r\nשלא פוענחו כלל יש במקומן רווח בין סוגריים מרובעים.\r\nבתחתית העמודים מובאות תוספות וגרסאות המופיעות\r\nבכתב-היד: אלה שכתבן המחבר מעל לשורות מסומנות\r\nבכוכב,  ואלה שכתבן בשוליים - באות.  ההערות המסומנות\r\nבסִפרה הן הערות של המו\"ל,  חוץ מאחדות,  שציינתי שהן\r\nשלי.  בסוף הספר הבאתי מבחר מצומצם מן הנספחים\r\nהכלולים במהדורה הצרפתית.  בנספחים האלה כלל המו\"ל\r\nהצרפתי רשימות של המחבר שנמצאו על דפים יחידים בתוך\r\nכתב-היד.  ועוד הערות ורשימות שהיו כתובות בפנקס קטן,\r\nשקאמי נתן לו את הכותרת \"אדם הראשון (הערות\r\nותוכניות)\".  המבחר שלי הוא כולו מן הרשימות של הפנקס,\r\nוהוא מחזיק רק את הקטעים שבעיני הם תוספת מעניינת\r\nלטקסט העיקרי - אם מפני שהם פותחים צוהר קטן להציץ\r\nבעדו אל כוונותיו של קאמי לגבי ספרו,  ואם מפני שיש בהם\r\nללמד עוד משהו על רגשותיו של קאמי כלפי הדמויות\r\nשבספרו,  או על מחשבותיו בעניינים החברתיים והפוליטיים\r\nהעומדים במרכז הספר הזה.  מטעם זה כללתי גם את מכתבו\r\nשל אלבר קאמי למורהו בבית-הספר העממי,  לואי זֶ'רמֶן,\r\nשנכתב לאחר שהוכתר הסופר בפרס נובל לספרות,  ב- 1957.\r\nההחלטה לכלול בתרגום העברי את ההערות שבמהדורה\r\nהצרפתית אינה נובעת מכוונה לשוות לספר \"צביון מדעי\",\r\nכי אם מן הרצון לכבד את אופיו המיוחד של הטקסט הזה,\r\nשהוא במובהק יצירה ספרותית לא-גמורה,  ויותר מזה:\r\nמסמך אנושי ואישי ממדרגה ראשונה.  דבר זה ניכר היטב לא\r\nרק בתוספות ובהערות למיניהן,  אלא גם בתוכן ובסגנון.\r\nואמנם גם פה נקטתי בעקרון של נאמנות לרוח המקור: לא\r\nראיתי לי זכות,  וגם לא טעם,  לעבד וללטש את הטקסט\r\nבמקומו של קאמי,  שלא הספיק לעשות זאת,  ולא מחיתי\r\nבתרגום את עקבות היד הנמצאת בעיצומה של כתיבה\r\nקדחתנית,  עקבות המעידים עדות חיה כל-כך על מעורבותו\r\nהרגשית של הכותב.  לכן,  לא זו בלבד שהבאתי את ההערות\r\n- גם אם לא תמיד הן בהירות לגמרי ולא בכולן יש תוספת\r\nשל ממש - אלא השארתי את החספוס ואת המעידות המעטות\r\nשבמקור: משפטים ארוכים מאוד,  מקצתם אף לא-גמורים,\r\nחזרות,  ניסוחים מגושמים לפעמים,  סתירות - כל אלה סימני\r\nמאמציו של זכרון אנושי בעצם פעולתו.\r\nאין ספק שמותו של קאמי שלל ממדפי הספרות היפה\r\nיצירה שונה,  משוכללת יותר מזו שיש בידינו עתה,  אבל\r\nהיצירה-המסמך שניתן לנו לקוראה עכשיו,  מלבד זה שגם\r\nכמות שהיא כתיבתה נפלאה ברוב חלקיה, מזמנת לנו, יותר\r\nמשלושים שנה אחרי מותו של אלבר קאמי,  מפגש חדש\r\nואחר עם בן תקופתנו המיוחד הזה,  האיש והיוצר.\r\nאילנה המרמן\r\n--\r\nחלק ראשון\r\nבעקבות האב\r\nמעל לכרכרה המקוֹרָה הנוסעת בדרך חצצית נישאו מזרחה\r\nבדמדומים עננים גדולים וכבדים. שלושה ימים קודם לכן\r\nתפחו ועבו מעל לאוקיינוס האטלנטי,  חיכו לרוח מערבית,\r\nויצאו לדרך,  ושטו מעל למים הסתוויים הזוהרים,  תחילה\r\nלאִטם ואחר-כך במהירות גדֵלה והולכת,  היישר אל היבשת,\r\nונתפרמו (סוֹלפֶרינוֹ) בראשי ההרים של מרוקו, ושָבו ונתקבצו עדרים-\r\nעדרים מעל לרמות ההרריות של אלז'יריה,  ועכשיו,  סמוך\r\nלגבול טוניסיה,  ביקשו להגיע אל הים הטירֶני,  ששם יאבדו.\r\nאחרי שעשו דרך של אלפי קילומטרים מעל לאותו אי ענקי,\r\nשהים וגליו מגינים עליו מצפון ונחשולי החולות הקפואים\r\nמדרום,  מעל לחבל ארץ זה שאין לו שם,  ומסעם מהיר אך\r\nמעט משהיה במשך אלפי שנים מסעם של קיסרויות ועמים,\r\nרפתה כעת תנופתם ומקצתם כבר החלו להשיר טיפות גשם\r\nיחידות עבות על יריעת הגג שמעל לארבעת הנוסעים.\r\nהכרכרה חרקה על הדרך,  שהיתה ברורה למדי אבל כמעט\r\nלא כבושה.  מזמן לזמן התבזק ניצוץ תחת החישוק המפורזל\r\nאו פרסת אחד הסוסים,  וחלוק אבן ניתז אל דופן העץ של\r\nהכרכרה,  או להפך,  נבלע דווקא,  בקול עמום,  באדמה הרכה\r\nשל התעלה. אבל שני הסוסים הקטנים הוסיפו ללכת כרגיל\r\nורק מפעם לפעם מעדו קלות,  והטו את חזותיהם לפנים כדי\r\nלמשוך את הכרכרה הכבדה,  העמוסה רהיטים,  ובלי הפוגות\r\nגימאו את הדרך ברהטם הלא-שווה.  לפעמים היה אחד מהם\r\nנושף ברעש את האוויר מנחיריו והילוכו השתבש.  העגלון\r\nהערבי הנחית אז על גבו את רצועת המושכות המהוהות\r\n(הסדוקות מרוב שימוש), והבהמה הממושמעת שבה לפסוע\r\nכקודם.\r\nהאיש היושב על הספסל הקדמי על-יד העגלון,  צרפתי כבן\r\nשלושים,  הביט בפנים חתומות על שני העכוזים המתנועעים\r\nתחתיו.  בעל גזרה נאה היה,  גופו מוצק,  פניו מוארכות,  מצחו\r\nגבוע ומרובע, סנטרו נמרץ ועיניו בהירות, ואף שכבר עמדו\r\nבשלהי הסתיו היה לבוש מקטורן כותנה בעל שלושה\r\nכפתורים וצווארון סגור,  כאופנת הימים ההם,  ועל שערו\r\nהגזוז חבש קַסקֶט קל (או מין מגבעת עגולה? נעול נעליים\r\nגדולות). כשהחל הגשם לרדת על יריעת הגג\r\nשמעליהם,  הפך את פניו אל תוך הכרכרה וקרא: \"הכל\r\nבסדר?\" על ספסל אחר,  שהיה תקוע בין הספסל הקדמי ובין\r\nערֵמה של מזוודות ישנות ורהיטים,  חייכה אליו חלושות\r\nאשה שלבושה דל אבל סוּדר צמר גדול ועבה עוטף את גופה.\r\n\"כן,  כן,\" אמרה והניעה מעט את ידה בהתנצלות.  ילד בן\r\nארבע ישן בחיקה.  פניה היו עדינות ותוויהן תואמים,  שערה,\r\nשער של ספרדייה,  מסולסל ושחור,  אפה קטן וישר,  מבטה\r\nערמוני,  חם ויפה.  אבל היה בהן בפנים האלה דבר-מה שמשך\r\nאת תשומת-הלב.  לא רק מין מסכה שציירה על תוויהן\r\nהעייפות,  או משהו דומה,  לא,  אלא ארשת של ריחוק\r\nופיזור-נפש ענוג,  שכמוה נסוכה תמיד על פניהם של אנשים\r\nתמים מסוימים,  אבל אצלה היא רק ביצבצה לרגע מיפי\r\nהתווים.  בַּטוּב המופלא כל-כך של המבט התערבב לפעמים\r\nזיק של פחד שלא מדעת,  שכָּבה מיד.  בכף-ידה,  שכבר\r\nהושחתה מן העבודה ופרקיה מגוידים מעט,  טפחה קלות על\r\nגב בעלה ואמרה; \"בסדר,  הכל בסדר.\" ומיד חדלה לחייך\r\nוהביטה,  מתחת ליריעה,  אל הדרך,  שכבר ניצנצו בה\r\nשלוליות ראשונות.\r\nהאיש נפנה אל הערבי היושב לו שקט ושלֵו תחת תרבושו\r\nהמעוטר גדילים צהובים ואת גופו מרחיבים מכנסיים\r\nגדולים,  שאחוריהם תפוחים והם מהודקים מעל לסובכי\r\nהרגליים.  \"זה עוד רחוק?\" הערבי חייך תחת שפמותיו\r\nהגדולים הלבנים.  \"שמונה קילומטרים ואתה שם.\" האיש\r\nפנה לאחור והסתכל באשתו בלי לחייך אבל בתשומת-לב.\r\nהיא עדיין לא החזירה את מבטה מן הדרך.  \"תן לי את\r\nהמושכות,\" אמר האיש.  \"בבקשה,\" אמר הערבי,  ומסר לו\r\nאת המושכות והאיש התרומם ועבר מעליו והערבי החליק\r\nתחתיו אל המקום שהתפנה.  בשתי צליפות של המושכות\r\nהשליט האיש את מרותו על הסוסים והם תיקנו את הילוכם\r\nומשיכתם התיישרה פתאום.  \"אתה מבין בסוסים,\" אמר\r\nהערבי.  ונענה מיד,  בקיצור,  בלי חיוך: \"כן.\"\r\nאור היום רפה ובבת-אחת ירד הלילה.  הערבי הוציא את\r\nהפנס המרובע שהיה קבוע לשמאלו בתושבתו,  פנה לאחור\r\nוכילה כמה גפרורים עבים עד שהדליק את הנר שבתוכו.\r\nוהחזיר את הפנס למקומו.  עכשיו זירזף הגשם בלי הפוגות.\r\nהוא זהר באורו הקלוש של הפנס וסביב-סביב מילא רחשו\r\nאת העלטה המוחלטת.  מזמן לזמן עברה הכרכרה על-פני\r\nשיחים קוצניים,  או עצים נמוכים,  שהוארו מעט לשניות\r\nאחדות.  אבל בדרך-כלל היא נסעה בתוך מרחב ריק,\r\nשהחשֵכה עוד הגדילה אותו.  רק ריחות של עשבים שרופים\r\nאו ריח חריף של דשן,  פתאום,  העלו על הדעת שהדרך\r\nעוברת לפעמים על-פני שדות מעובדים.  האשה אמרה משהו\r\nמאחורי הנוהג בסוסים והוא ריסן אותם מעט ונרכן לאחור.\r\n\"אין נפש,חיה,\" אמרה האשה שוב.  \"את מפחדת?\" - \"מה?\"\r\nהאיש חזר על שאלתו,  אבל הפעם בצעקה.  \"לא,  לא,  לא\r\nכשאני אתך.\" אבל דומה היה שהיא דואגת.  \"כואב לך,\" אמר\r\nהאיש.  \"קצת.\" הוא האיץ בסוסים ורק שאונם החזק של\r\nהגלגלים השוחקים את חריצי הדרך והלמותן של שמונה\r\nפרסות הברזל שבו ומילאו עכשיו את הלילה.\r\nהיה ליל סתיו, 1913.  הנוסעים יצאו לפני שעתיים מתחנת\r\nהרכבת של בּוֹן,  שלשָם הגיעו מאלז'יר אחרי נסיעה של לילה\r\nויום על הספסלים הקשים של המחלקה השלישית.  בתחנה\r\nפגשו את העגלה ואת הערבי שבא להסיעם אל האחוזה\r\nהנמצאת על-יד כפר קטן,  כעשרים קילומטרים משם בלב\r\nהארץ,  שהאיש נתמנה למנהלה.  העמסת התיבות והחפצים\r\nארכה זמן-מה וגם הדרך המשובשת עיכבה אותם.  הערבי,\r\nכאילו הרגיש שבן-לווייתו מודאג,  אמר לו: \"אל תפחד.  אין\r\nפה שודדים.\" - \"בכל מקום יש שודדים,\" אמר האיש.  \"אבל\r\nיש לי מה שצריך.\" והוא טפח על כיסו הצר.  \"אתה צודק,\"\r\nאמר הערבי.  \"תמיד יש משוגעים.\" ברגע זה קראה האשה\r\nלבעלה: \"אַנרי,  כואב לי.\" האיש גידף ודירבן עוד קצת את\r\nהסוסים (הילד הקטן). \"תיכף אנחנו מגיעים,\" אמר. כעבור רגע שב\r\nוהביט אל אשתו.  \"עוד כואב?\" היא חייכה אליו בפיזור-נפש\r\nמוזר,  אבל לא ניכר בה שהיא סובלת.  \"כן,  מאוד.\" הוא\r\nהוסיף להסתכל בה בכובד-ראש.  והיא שבה והתנצלה.  \"זה\r\nלא כלום.  אולי בגלל הרכבת.\" - \"תביט,\" אמר הערבי,\r\n\"הכפר.\" ואמנם משמאל לדרך,  קצת הלאה משם,  נראו\r\nאורות סוֹלפֶרינוֹ,  מטושטשים בשל הגשם.  \"אבל תפנה\r\nימינה,\" אמר הערבי.  האיש היסס,  ושב והפך את פניו אל\r\nאשתו.  \"ניסע לבית,  או לכפר?\" שאל אותה.  \"לבית! יותר\r\nטוב לבית.\" קצת הלאה משם פנתה העגלה ימינה,  אל הבית\r\nהזר המחכה להם.  \"עוד קילומטר אחד,\" אמר הערבי.  \"אנחנו\r\nמגיעים,\" אמר האיש אל אשתו.  היא היתה מקופלת לשניים,\r\nפניה בין זרועותיה.  \"לוּסי,\" אמר האיש.  היא לא זזה.  האיש\r\nנגע בה בידו.  היא בכתה בדממה.  הוא צעק והיה חותך כל\r\nהברה וממחיש את דיבורו בתנועות; \"אַת תלכי לשכב.  אני\r\nאלך לקרוא לרופא,\" - \"כן,  תקרא לרופא,  אני חושבת שזהו\r\nזה,\" הערבי הסתכל בהם בפליאה,  \"היא עומדת ללדת,\" אמר\r\nהאיש,  \"יש רופא בכפר?\",  \"כן,  אלך לקרוא לו אם אתה\r\nרוצה\".  \"לא,  אתה תישאר בבית,  תשגיח,  אני אגיע יותר\r\nמהר,  יש לו עגלה או סוס?\".  ''יש לו עגלה,\" ואז אמר\r\nהערבי לאשה: \"ייוולד לך בן,  שיהיה יפה,\" האשה חייכה\r\nאליו,  אבל לא נראה שהבינה.  \"היא לא שומעת,\" אמר\r\nהאיש.  \"בבית תצעק ותעשה תנועות בידיים.\"\r\nהעגלה נסעה פתאום כמעט בלי קול.  הדרך,  שנעשתה\r\nצרה יותר,  היתה מכוסה טוּף.  היא עברה על-פני מחסנים\r\nקטנים מחופים רעפים,  שמאחוריהם נראו השורות\r\nהראשונות של הכרמים.  ריח עז של עסיס ענבים קידם את\r\nפניהם.  הם הניחו אחריהם בניינים גדולים שגגותיהם\r\nמוגבהים,  והגלגלים מיעכו את הסיגית של מין חצר בלי\r\nעצים.  הערבי,  בלי לומר מלה,  לקח את המושכות ומשך בהן.\r\nהסוסים נעמדו ואחד מהם צנף (לילה?). הערבי הצביע על בית קטן\r\nמסויד לבן. גפן מטפסת השתרגה סביב הדלת הקטנה הנמוכה\r\nשהגוֹפרה הכחילה את מסגרתה.  האיש קפץ ארצה ורץ\r\nבגשם אל הבית.  הוא פתח את הדלת.  היא נפתחה אל חדר\r\nאפלולי שעמד בו ריח של אח כבויה.  הערבי בא אחריו והלך\r\nבאפלה ישר אל התנור,  שיפשף גזר-עץ וניגש להדליק\r\nמנורת נפט שהיתה תלויה באמצע החדר מעל לשולחן עגול.\r\nהאיש כמעט לא השתהה כדי לתת את דעתו על מטבח מסויד\r\nובו כיור מרוצף באדום,  ומזנון ישן,  ועל הקיר לוח-שנה\r\nספוג מים.  מדרגות,  מרוצפות אף הן באותן מרצפות אדומות,\r\nהוליכו אל הקומה הראשונה.  \"תדליק את האש,\" הוא אמר,\r\nוחזר אל העגלה.  (האם לקח אתו את הילד הקטן?) האשה\r\nחיכתה בשתיקה.  הוא לקח אותה בזרועותיו כדי להורידה\r\nארצה,  אימץ אותה אליו רגע והיטה את ראשה לאחור.  \"את\r\nיכולה ללכת?\"\r\n–\r\n\"כן,\" אמרה וליטפה את זרועו בכף-ידה\r\nהמגוידת. הוא משך אותה אל הבית, \"חכי,\" אמר לה.  הערבי\r\nכבר הדליק את האש והיה מזין אותה בזמורות גפן,  בתנועות\r\nמדויקות וזריזות.  היא עמדה על-יד השולחן,  ידיה על כרסה,\r\nובפניה היפות המוטות אל אור המנורה חלפו עכשיו גלי כאב\r\nקצרים. דומה היה שאין היא משגיחה לא ברטיבות ולא בריח\r\nהעזובה והדלות.  האיש טרח בחדרים שלמעלה,  אחר-כך\r\nהופיע על המדרגות,  \"אין אח בחדר?\" - \"לא,\" אמר הערבי,\r\n\"גם לא בחדר השני.\" - \"בוא הנה,\" אמר האיש.  והערבי\r\nעלה אליו.  אחר-כך שב ונגלה מגבו והוא נושא מזרן שהאיש\r\nמחזיק את קצהו האחר.  הם הציעו את המזרן על-יד האח.\r\nהאיש הזיז את השולחן אל אחת הפינות והערבי עלה שוב\r\nלקומה הראשונה וכעבור רגע חזר וירד ועמו כר ושמיכות.\r\n\"שכבי פה,\" אמר האיש לאשתו,  והוליך אותה אל המזרן.\r\nהיא היססה.  אפשר היה להריח עכשיו את ריח הזיפים הלחים\r\nהעולה מן המזרן.  \"אני לא יכולה להתפשט,\" אמרה האשה\r\nוהביטה סביבה בחשש כאילו היא מגלה סוף-סוף היכן\r\nהיא... \"תפשטי את מה שאַת לובשת מלמטה,\" אמר האיש.\r\nוחזר ואמר: \"את מה שאַת לובשת מלמטה.\" ופנה אל הערבי:\r\n\"תודה.  תתיר סוס אחד.  ארכב עליו אל הכפר.\" הערבי יצא.\r\nהאשה התעסקה בבגדיה,  גבה אל בעלה,  ואף הוא פנה\r\nלאחור.  אחר-כך נשכבה,  וברגע ששכבה משכה עליה את\r\nהשמיכות וצעקה,  צעקה אחת,  ארוכה,  מלוא הפה,  כאילו\r\nביקשה להשתחרר בבת-אחת מכל הצעקות שהצטברו\r\nבתוכה מן הכאב.  האיש עמד על-יד המזרן והניח לה לצעוק,\r\nוכשהשתתקה,  הסיר את כובעו,  כרע ונשק למצח היפה מעל\r\nלעיניים העצומות.  ושב וחבש את כובעו ויצא אל הגשם.\r\nהסוס המוּתר כבר חג סביב עצמו,  רגליו הקדמיות נטועות\r\nבסיגית. \"אני הולך לחפש אוכף,\" אמר הערבי,  \"לא,  תשאיר\r\nעליו את המושכות,  ארכב ככה. תכניס את התיבות ואת\r\nהחפצים למטבח. יש לך אשה?\" - \"היא מתה,  היתה זקנה.\"\r\n- \"יש לך בת?\"\r\n–\r\n\"לא,  תודה לאל,  אבל יש האשה של הבן\r\nשלי.\" - \"תגיד לה שתבוא.\" - \"טוב,  אגיד.  לֵך לשלום.\"\r\nהאיש הביט על הערבי הזקן העומד לו בלי נוע בגשם הדק\r\nומחייך אליו תחת שפמותיו הרטובים. וגם עכשיו לא חייך\r\nאלא רק הסתכל בו בעיניו הבהירות והערניות.  אחר-כך\r\nהושיט לו את ידו,  והלה,  כמנהג הערבים,  אחז בה בקצה\r\nאצבעותיו והגישה אל פיו.  האיש פנה לאחור והסיגית חרקה\r\nתחת רגליו,  הוא ניגש אל הסוס,  קפץ ועלה על גבו\r\nהלא-חבוש ויצא ברהט כבד לדרך.\r\nכשיצא האיש מן האחוזה פנה אל פרשת-הדרכים שמשם\r\nראה לראשונה את אורות הכפר.  עכשיו הם האירו בזוהר\r\nחזק יותר,  הגשם פסק והדרך המוליכה אליהם,  מימין,\r\nנמתחה בקו ישר בתוך כרמים שחוטי התיל שלהם התנוצצו\r\nפה ושם.  בחצי הדרך בערך האט הסוס מעצמו והחל ללכת.\r\nהם התקרבו למין בקתה מלבנית,  שאגף אחד שלה היה של\r\nאבן וכולו חטיבה אחת,  ואגף אחד,  הגדול יותר,  היה בנוי\r\nמקרשים וגגון גדול השתפל ממנו מעל למין דלפק בולט.\r\nבאגף האבן היתה קבועה דלת ומעליה כתובת: \"קנטינה\r\nחקלאית מאדאם ז'אק\".  אור הסתנן מתחת לדלת. האיש עצר\r\nאת סוסו על-יד הדלת ממש,  ובלי לרדת דפק עליה. מיד שאל\r\nמבפנים קול רם ונחרץ; \"מה זה?\",  \"אני המנהל החדש של\r\nאחוזת סַנט-אַפּוֹטְר. אשתי יולדת,  אני זקוק לעזרה.\" איש לא\r\nענה,  כעבור רגע חולצו בריחים,  הוסרו מוטות והוסטו,\r\nוהדלת נפתחה מעט.  נגלה ראש שחור ומתולתל של אשה\r\nאירופית בעלת לחיים מלאות ואף פחוס מעט מעל לשפתיים\r\nעבות.  \"שמי אַנרי קוֹרמֶרי.  אולי את יכולה ללכת לאשתי?\r\nאני הולך לקרוא לרופא.\" היא נעצה בו מבט שרגיל למדוד\r\nאנשים ותלאות.  הוא לא נרתע מפני מבטה,  אבל שתק ולא\r\nהסביר עוד דבר.  \"אלך,\" אמרה.  \"תזדרז.\" הוא הודה לה\r\nודירבן את סוסו בעקביו. כעבור רגעים אחדים נכנס אל\r\nהכפר בדרך שמשני עבריה מתרוממות כמין חומות של אדמה\r\nיבשה.  לפניו נמתח הרחוב היחיד,  כנראה,  ומשני צדיו בתים\r\nקטנים של קומה אחת,  כולם דומים זה לזה,  והוא רכב בו עד\r\nשהגיע אל רחבה קטנה מכוסה טוּף,  שבה,  במפתיע,  ניצב\r\nדוכן תזמורת על פיגומי מתכת.  הרחבה,  כמוה כרחוב,  היתה\r\nשוממה.  קוֹרמֶרי כבר פנה לגשת אל אחד הבתים והנה\r\nהרתיע הסוס.  מן החשכה צץ ערבי בבורנס כהה וקרוע\r\nוהתקרב אליו.  \"ביתו של הרופא,\" שאל מיד קורמרי.  הלה\r\nסקר את הרוכב.  \"בוא,\" אמר אחרי שבחן אותו.  והשניים פנו\r\nוהלכו בכיוון ההפוך.  על אחד הבתים,  שרצפתו מוגבהת מעל\r\nלפני הקרקע ועולים אליו במדרגות מסוידות לבן,  היה כתוב:\r\n\"חירות,  שוויון,  אחווה\". סמוך לו היתה גינה קטנה מוקפת\r\nגדר אבו מטויחת ובתוכה בית,  הערבי הצביע עליו; \"זה\r\nפה,\" אמר.  קורמרי קפץ מעל סוסו ובהילוך שלא ניכרה בו\r\nכל עייפות עבר את הגינה,  ולא ראה בה אלא דקל גמדי אחד,\r\nבדיוק באמצע,  שכפותיו יבשות וגזעו רקוב.  הוא דפק על\r\nהדלת.  איש לא ענה (נלחמתי נגד המרוקאים [במבט\r\nדו-משמעי] הם לא טובים המרוקאים).\r\nהוא פנה לאחור.  הערבי חיכה,\r\nבשתיקה.  האיש דפק שנית.  מן העבר האחר נשמעו צעדים,\r\nוהם נעצרו מאחורי הדלת.  אבל הדלת לא נפתחה.  קורמרי\r\nדפק שוב ואמר: \"אני מחפש את הרופא.\" מיד הוסרו\r\nהבריחים והדלת נפתחה.  הופיע גבר בעל פנים צעירות\r\nובובתיות,  אבל שערו כמעט לבן,  קומתו גבוהה וגופו חסון,\r\nרגליו נתונות במוקיים הדוקים והוא לובש בחפזון מין\r\nמקטורן ציידים.  \"מאיפה אתה צץ פתאום?\" שאל בחיוך.  \"אף\r\nפעם לא ראיתי אותך.\" האיש הציג את עניינו.  \"אה,  כן,\r\nראש המועצה הודיע לי.  אבל תגיד,  לחור כזה באים ללדת?\"\r\nהאיש אמר לו שצפה שזה יהיה מאוחר יותר,  וטעה,  כנראה.\r\n\"טוב,  זה קורה לכל אחד.  לך,  אני חובש את מָטָדוֹר ובא\r\nאחריך.\"\r\nבחצי הדרך בחזרה,  בגשם שהתחדש,  הדביק הרופא\r\nהרכוב על סוס אפור מנומר בלבן את קורמרי,  שהיה ספוג\r\nמים עכשיו אבל עדיין ישב זקוף על סוס העבודה המגושם\r\nשלו.  \"משונה להגיע ככה למקום חדש,\" קרא אליו הרופא.\r\n\"אבל עוד תראה,  לא רע פה,  חוץ מהיתושים והשודדים\r\nהמקומיים.\" הוא רכב כעת בקו אחד עם בן-לווייתו.  \"במה\r\nשנוגע ליתושים,  אתה שומע,  עד האביב אין לך מה לדאוג.\r\nוהשודדים...\" הוא צחק,  אבל האחר הוסיף לרכוב בשתיקה.\r\nהרופא הסתכל בו בסקרנות: \"אל תפחד,\" אמר,  \"הכל יעבור\r\nבשלום.\" קורמרי הפנה אל הרופא את עיניו הבהירות,\r\nהסתכל בו בשקט ואמר בשמץ של לבביות: \"אני לא מפחד.\r\nאני רגיל למצבים קשים.\" - \"זה הראשון אצלך?\" - \"לא,\r\nהשארתי ילד בן ארבע באלז'יר,  אצל חמותי (יש פה סתירה\r\nלמה שסופר לעיל: \"ילד בן ארבע ישן בחיקה\").  הם הגיעו אל\r\nפרשת הדרכים ופנו לדרך המוליכה אל האחוזה.  עד מהרה\r\nהתעופפה הסיגית תחת רגלי הסוסים.  כשנעמדו הסוסים\r\nושוב השתרר שקט נשמעה צעקה גדולה מן הבית.  שני\r\nהגברים ירדו מהסוסים.\r\nצל חיכה להם תחת מחסה הגפן הנוטפת מים.  כשהתקרבו\r\nהכירו את הערבי הזקן ושק עוטף את ראשו.  \"שלום, קָדוּר,\"\r\nאמר הרופא.  \"מה נשמע?\" - \"אני לא יודע,  בשום אופן אני\r\nלא נכנס לנשים,\" אמר הזקן.  \"כלל נבון,\" אמר הרופא.\r\n\"בייחוד כשהן צועקות. \" אבל שום צעקה לא נשמעה עוד\r\nמתוך הבית.  הרופא פתח את הדלת ונכנס,  וקורמרי אחריו.\r\nלהבה גדולה של זמורות בערה מולם באח והאירה את\r\nהחדר אף יותר ממנורת הנפט במסגרת הנחושת והחרוזים\r\nשלה,  המשתלשלת מאמצע התקרה.  מימינם היה הכיור מלא\r\nפתאום כדי מתכת ומגבות.  משמאל הוזז השולחן,  שעמד\r\nקודם באמצע,  אל לפני מזנון עץ לבן,  קטן ורעוע,  והיו\r\nמוטלים עליו עכשיו תיק נסיעות ישן,  קופסת כובעים וכל\r\nמיני צרורות.  כל פינות החדר היו מלאות ארגזים ישנים,\r\nבהם תיבת נצרים גדולה,  ורק במרכז החדר,  לא רחוק\r\nמהאש,  נשאר שטח ריק.  ושם,  על המזרן הפרוש אנכית לאח,\r\nהיתה שרועה האשה,  פניה מוטות קצת לאחור על כר בלי\r\nציפית ושערה פזוּר עכשיו.  השמיכות לא כיסו כעת אלא את\r\nחצי המזרן.  משמאל למזרן כרעה על ברכיה בעלת הקנטינה\r\nוהסתירה את חציו המגולה של המזרן.  היא סחטה מגבת מעל\r\nלקערה ומים אדמדמים נטפו ממנה.  מימין ישבה בפישוק\r\nברכיים אישה ערבייה שפניה גלויות והחזיקה בידיה,\r\nכמגישה מִנחה,  עוד קערה אחת,  שציפוי האמַיל שלה מתקלף\r\nמעט ומים חמים מהבילים בה.  שתי הנשים היו בשני קצותיו\r\nשל סדין מקופל שהיה פרוש תחת החולה.  הצללים ולשונות\r\nהאש הבוערת באח עלו וירדו על-פני הקירות המסוידים,  על\r\nהחבילות המגובבות בחדר,  וקרוב יותר האדימו על פניהן\r\nשל שתי המטפלות ועל גוף החולה,  המכורבל בשמיכות.\r\nכשנכנסו שני הגברים,  הציצה בהם האשה הערבייה\r\nבבת-צחוק ומיד שבה ונפנתה אל האש והקערה עדיין\r\nמושטת בזרועותיה הרזות והשחומות.  בעלת הקנטינה\r\nהסתכלה בהם וקראה בעליצות; \"כבר לא צריכים אותך,\r\nדוקטור.  הכל הלך מעצמו.\" היא קמה,  ושני הגברים ראו,\r\nעל-יד החולה,  משהו חסר צורה ומגואל בדם,  שזע במין\r\nתנועה קפואה ועתה נפלט ממנו קול מתמשך בדומה לחריקה\r\nתת-קרקעית כמעט לא נשמעת (כמו מִתָאים מסוימים תחת\r\nעדשת המיקרוסקופּ).  ''ככה אומרים,\" אמר הרופא,\r\n\"אני מקווה שלא נגעתן בחבל הטבור.\" - \"לא,\"\r\nענתה לו,  וצחקה. \"הרי גם לך היה צריך להשאיר משהו.\"\r\nהיא פינתה את מקומה לרופא,  ועכשיו הסתיר הוא את הילוד\r\nמעיניו של קורמרי,  שנשאר לעמוד בפתח והסיר את כובעו.\r\nהרופא השתופף,  פתח את אמתחתו,  ולקח את הקערה מידי\r\nהערבייה,  זו התרחקה מיד ויצאה אל מחוץ לטווח האור\r\nופרשה אל הגומחה האפלה של האח.  הרופא רחץ את ידיו,\r\nגבו עדיין מופנה אל הדלת,  אחר-כך יצק על ידיו מעט כוהל,\r\nוריחו,  שהיה דומה מעט לריח גֶפֶת,  פשט מיד בחדר.  ברגע זה\r\nהרימה החולה את ראשה וראתה את בעלה.  וחיוך נהדר עלה\r\nבפניה הנאות העייפות ושינה אותן כליל.  קורמרי ניגש אל\r\nהמזרן.  \"הוא יצא,\" אמרה לו בנשיפה,  ופשטה את ידה אל\r\nהתינוק.  \"כן,\" אמר הרופא.  \"אבל אל תזוזי.\" האשה נתנה\r\nבו מבט שואל.  קורמרי,  שעמד למרגלות המזרן,  עשה תנועה\r\nלהרגיעה.  \"שכבי.\" היא שמטה את ראשה לאחור.  הגשם\r\nהכה עכשיו ביתר שאת על גג הרעפים הישן.  הרופא טרח\r\nמתחת לשמיכה.  אחר-כך שב והזדקף ודומה היה שהוא מנער\r\nלפניו דבר-מה.  נשמעה צעקה קלה.  \"זה בן,\" אמר הרופא.\r\n\"יופי של בן.\" - \"אחד שמתחיל בשעה טובה,\" אמרה בעלת\r\nהקנטינה,  \"במעבר למקום חדש.\" האשה הערבייה שבפינה\r\nצחקה ומחאה כף פעמיים.  קורמרי הביט עליה והיא הפכה את\r\nפניה במבוכה.  \"טוב,\" אמר הרופא,  \"עכשיו תשאירו אותנו\r\nרגע לבד.\" קורמרי הסתכל באשתו.  אבל פניה עדיין היו\r\nמוטות לאחור.  רק ידיה,  שהיו פרושות על השמיכה הגסה,\r\nעוד הזכירו את החיוך שמילא לפני רגע את החדר העלוב\r\nושינה אותו כליל.  הוא חבש את הקסקט שלו ופנה לצאת.\r\n\"איך תקרא לו?\" קראה בעלת הקנטינה.  \"אני לא יודע,  לא\r\nחשבנו על זה.\" הוא הציץ בו.  \"נקרא לו ז'אק,  כי היית\r\nנוכחת בלידה.\" היא פרצה בצחוק וקורמרי יצא.  מתחת לגפן\r\nעדיין עמד הערבי וחיכה,  מכוסה בשק שלו.  הוא הסתכל\r\nבקורמרי,  וקורמרי שתק.  \"קח,\" אמר לו הערבי והושיט לו\r\nקצה של השק.  קורמרי סוכך על עצמו.  הוא הרגיש את כתפו\r\nשל הערבי הזקן ואת ריח העשן שנודף מבגדיו,  ואת הגשם\r\nשיורד על השק מעל לראשי שניהם.  \"זה בן,\" אמר בלי\r\nלהסתכל בשכנו.  \"השבח לאל,\" ענה לו הערבי.  \"אתה גבר\r\nלעניין.\" המים שבאו ממרחק של אלפי קילומטרים ירדו\r\nלפניהם בלי הפוגות על קרקע החצר,  ששלוליות רבות כבר\r\nנקוו בה,  והלאה משם על הכרמים,  וחוטי התיל התומכים את\r\nהגפנים הוסיפו לנצנץ תחת הטיפות.  הם לא יגיעו אל הים\r\nשממזרח,  הם עומדים לשטוף כעת את כל הארץ,  את אדמות\r\nהביצה שעל-יד הנהר ואת ההרים שמסביב,  את המרחב\r\nהענקי הכמעט מדברי שריחו העז מגיע עד שני הגברים\r\nהמצטופפים תחת שק אחד,  בזמן שמאחוריהם שב ונשמע\r\nלפרקים קול צעקה רפה.\r\nמאוחר בלילה שכב קורמרי,  בתחתונים ארוכים ובגופייה,\r\nעל מזרן אחר על-יד אשתו,  וצפה בלשונות האש המרצדות\r\nעל התקרה.  עכשיו היה החדר כמעט מסודר.  בצדה האחר של\r\nאשתו,  בתוך סל כבסים,  שכב לו התינוק בשקט,  ורק מזמן\r\nלזמן פלט גרגורים חלושים.  גם אשתו ישנה,  פניה אליו,  פיה\r\nפתוח מעט.  הגשם פסק.  מחר צריך יהיה להתחיל לעבוד.\r\nסמוך לו,  ידה של אשתו,  כבר בלויה,  כמעט עצית,  דיברה\r\nאליו גם היא על העבודה הזאת.  הוא פשט את ידו שלו,  הניח\r\nאותה על ידה של החולה,  התהפך על גבו ועצם את עיניו.\r\nסַן-ברִייֶה\r\n(צריך להדגיש יותר, למן ההתחלה, את המפלצתיות שבז'אק)\r\nארבעים שנה אחר-כך עמד איש במסדרון הרכבת לסַן\r\nברִייֶה וצפה בארשת של אי-רצון בנוף החולף,  המואר\r\nבשמש החיוורת של אחר-צהריים אביבי,  של הארץ הצרה\r\nוהשטוחה הזאת הזרועה כפרים ובתים מכוערים,  שמשתרעת\r\nמפאריס עד תעלת לָה מַאנש.  בזה אחר זה עברו לפניו כריה\r\nושדותיה של אדמה המעובדת מדורי-דורות עד המטר\r\nהמרובע האחרון שלה.  האיש,  ראשו גלוי,  שערו גזוז קצר,\r\nפניו מוארכות ותוויהן עדינים,  קומתו נאה,  מבטו כחול\r\nוישר,  עדיין נראה דק גזרה במעיל הגשם שלו,  למרות\r\nארבעים שנותיו.  בידיו המונחות איתן על המעקה,  בגופו\r\nהנטוי אל ירכו האחת,  במעילו שכפתוריו העליונים לא\r\nרכוסים,  עשה רושם של אדם נינוח ונמרץ.  ברגע זה האטה\r\nהרכבת ולבסוף נעצרה בתחנה עלובה קטנה.  כעבור רגע\r\nעברה אשה צעירה הדורה לרגלי דלת הקרון שהאיש עמד\r\nשם.  היא נעמדה כדי להעביר את מזוודתה אל ידה האחרת,\r\nואז ראתה את הנוסע.  הלה הסתכל בה וחייך,  והיא לא יכלה\r\nשלא להחזיר לו חיוך.  האיש הוריד את השמשה,  אבל\r\nהרכבת כבר זזה.  \"חבל,\" אמר.  האשה הצעירה עדיין חייכה\r\nאליו.\r\nהאיש חזר אל מקומו בתא המחלקה השלישית,  על-יד\r\nהחלון.  גבר ששערו דליל ושטוח,  קשיש פחות משהיה אפשר\r\nלשער מפניו הצבות והסמוקות,  גופו מכווץ,  עיניו עצומות,\r\nנשם מולו בכבדות - ניכר בו שהוא מתייסר בקשיי עיכול -\r\nומפעם לפעם הציץ בחטף (בעיניים כבויות) בנוסע שמולו.\r\nעל אותו הספסל, על-יד המסדרון,  קינחה איכרה בבגדי חג,\r\nבכובע מוזר מעוטר אשכול ענבים משעווה, את אפו של ילד\r\nאדום שער, שפניו כבויות וריקות.  החיוך סר מעל פני\r\nהנוסע.  הוא הוציא מכיסו איזה כתב-עת וקרא בלי ריכוז\r\nמאמר שהעלה בו פיהוקים.\r\nכעבור שעה קלה נעצרה הרכבת ובדלת הקרון הופיע,\r\nאט-אט,  שלט קטן ועליו השם: \"סַן-ברִייֶה\",  הנוסע קם מיד,\r\nהוריד בלי מאמץ ממדף המטען שמעליו מזוודה בעלת דפנות\r\nמתקפלות,  ואחרי שבירך לשלום את חבריו למסע,  והם\r\nהחזירו לו ברכה בפנים מופתעות,  יצא בצעד מהיר וירד\r\nבזריזות את שלוש מדרגות הקרון.  על הרציף סקר את\r\nכף-ידו השמאלית,  שעדיין היתה מלוכלכת מהפיח שדבק\r\nבמעקה הנחושת שהחזיק בו לפני רגע,  הוציא ממחטה וניגב\r\nאותה בקפידה.  אחר-כך שם פניו אל היציאה ומעט-מעט\r\nהצטרפה אליו חבורה של נוסעים שבגדיהם כהים וגון עורם\r\nעכור.  תחת הגגון הנתמך על עמודים דקים חיכה בסבלנות\r\nלתורו למסור את הכרטיס,  חיכה עוד שיחזיר לו הפקיד\r\nהשתקן את כרטיסו,  עבר אולם המתנה שקירותיו עירומים\r\nומלוכלכים וכל קישוטם כרזות ישנות,  שאפילו הריבְיֶרה\r\nנצבעה בהן בגוני הפיח,  ובצעד נמרץ,  באור המלוכסן של\r\nאחר-הצהריים,  ירד במורד הרחוב המוליך מן התחנה\r\nהעירה.\r\nבמלון ביקש את החדר שהזמין מראש,  לא הניח לחדרנית,\r\nשפרצופה דמה לתפוח-אדמה,  לשאת לו את המזוודה,  ואחרי\r\nשהביאה אותו אל חדרו בכל זאת נתן לה תשר שהפליא אף\r\nאותה עצמה והעלה על פניה ארשת אוהדת.  אחר-כך רחץ\r\nשוב את ידיו וחזר וירד באותו צעד נמרץ,  בלי לנעול את\r\nחדרו.  בכניסה פגש את החדרנית,  שאל אותה איפה בית-\r\nהקברות ונענה בהסברים מופלגים,  הקשיב להם באדיבות\r\nושם פניו לכיוון שצוין לו.  עכשיו הלך ברחובות הצרים\r\nוהעגומים שבתיהם לא תואר להם ולא הדר והם מחופים\r\nרעפים אדומים כעורים.  פה ושם הציגו לראווה בתים\r\nישנים-נושנים,  שקורותיהם גלויות לעין,  את רעפי הצפחה\r\nהעקומים שלהם.  העוברים-ושבים המעטים אפילו לא נעמדו\r\nלפני חלונות הראווה המציעים את מרכולתם: חפצי זכוכית,\r\nיצירות-מופת מפלסטיק ומניילון,  כלי חרס איומים,  שכמוהם\r\nמוצאים בכל ערי המערב המודרני.  רק חנויות המזון שפעו\r\nכל טוב.  בית-הקברות היה מוקף חומות גבוהות דוחות\r\nלמראה.  סמוך לשער,  דוכנים של פרחים דלים וחנויות של\r\nסתתי מצבות.  הנוסע נעמד לפני אחת מהן וצפה בילד בעל\r\nפנים ערניות שהכין בפינה את שיעוריו על לוח מצבה,\r\nשעדיין לא נחקקה עליו כל כתובת.  אחר-כך נכנס ופנה\r\nלעבר ביתו של השומר.  השומר לא היה.  הנוסע המתין\r\nבמשרד הקטן שריהוטו דל,  מצא שם מפה של בית-הקברות\r\nוניסה לפענח אותה,  ואז נכנס השומר,  איש גבוה מגויד\r\nשאפו בולט וריח זיעה נודף מן המקטורן הרחב שלו,  הרכוס\r\nעד הצווארון. הנוסע שאל על החלקה של חללי מלחמת\r\n1914. \"כן,\" ענה לו ההוא,  \"קוראים לה חלקת 'הזכרון\r\nהצרפתי',  איזה שם אתה מחפש?\",  \"אַנרי קוֹרמֶרי,\" ענה\r\nהנוסע.\r\nהשומר פתח ספר גדול עטוף בנייר אריזה ובאצבעו\r\nהמעופרת עבר על-פני רשימת השמות,  האצבע נעצרה,\r\n\"קוֹרמֶרי אַנרי,\" אמר,  \"נפצע אנושות במערכה על המַרן,\r\nמת בסן-ברייה באחד-עשר באוקטובר 1914.\" - \"זהו,\" אמר\r\nהנוסע. השומר סגר את הספר. \"בוא,\" אמר. והלך לפניו אל\r\nשורות הקברים הראשונות,  מהם צנועים,  מהם יומרניים\r\nומכוערים,  וכולם מכוסים בערב-רב הזה של שיש וחרוזים\r\nשיש בו כדי לבייש כל מקום בעולם. \"קרוב משפחה?\" שאל\r\nהשומר בפיזור-נפש,  \"אבי.\" - \"זה כואב,\" אמר השומר.\r\n\"לא,  לא.  כשמת עוד לא מלאה לי אפילו שנה.  אז אתה כבר\r\nמבין.\" - \"כן,\" אמר השומר,  \"אבל בכל זאת.  יותר מדי\r\nאנשים מתו.\" ז'אק קורמרי לא ענה.  ודאי שיותר מדי,  אבל\r\nמה שנוגע לאביו,  אין הוא יכול להמציא רחמים שאינו\r\nמרגיש.  זה שנים שהוא חי בצרפת ומתכוון לעשות את מה\r\nשביקשה ממנו אמו,  שנשארה באלז'יר,  לפני עידן ועידנים:\r\nלפקוד את קברו של אביו שהיא עצמה לא פקדה אותו מימיה.\r\nבעיניו לא היתה למעשה הזה כל משמעות,  לא לגביו,  שלא\r\nהכיר את אביו כלל ולא ידע עליו כמעט כלום,  ותיעב מחוות\r\nונהלים מוסכמים,  וגם לא לגבי אמו,  שלא דיברה על המנוח\r\nמעולם ולא יכלה כלל לתאר לה את המקום הזה שהוא הולך\r\nאליו עכשיו.  אבל מאחר שמורו הזקן פרש לסן-ברייה והיתה\r\nלו כך הזדמנות לשוב ולהיפגש אתו,  החליט לפקוד את המת\r\nהזר הזה ואף גמר בדעתו לעשות כן לפני שיסור אל ידידו\r\nהזקן,  כדי שירגיש אחר-כך חופשי לגמרי.  \"זה פה,\" אמר\r\nהשומר.  הם הגיעו לחלקה מוקפת עמודי אבן קטנים אפורים\r\nמחוברים זה לזה בשרשרת עבה צבועה בשחור.  המצבות,\r\nמצבות רבות,  היו כולן דומות זו לזו: מלבנים פשוטים\r\nמסותתים,  קבועים ברווחים שווים זה מזה,  שורות-שורות.\r\nאת כולן עיטר זר קטן של פרחים רעננים.  \" 'הזכרון\r\nהצרפתי',  הם שמטפלים בחלקה כבר ארבעים שנה.  הנה,\r\nהוא פה.\" הוא הצביע על מצבה בשורה הראשונה.  ז'אק\r\nקורמרי נעמד במרחק-מה מהמצבה.  \"אני הולך,\" אמר\r\nהשומר.  קורמרי ניגש אל האבן והסתכל בה בפיזור-נפש.\r\nכן,  זה השם.  הוא הביט למעלה.  בשמים שחוורו שטו להם\r\nלאִטם עננים קטנים לבנים ואפורים,  והאור שירד ארצה\r\nיתחלף; רגע הוא צלול ורגע כהוי.  סביבו,  בשדה המתים\r\nרחב-הידיים,  שררה דומייה.  רק מן העיר הגיע רחש עמום\r\nמעל לחומות הגבוהות.  לפעמים חלפה צללית שחורה בין\r\nהקברים הרחוקים.  קורמרי,  מבטו מורם אל השיִט האטי של\r\nהעננים בשמים,  ביקש לצוד מעבר לריח הפרחים הלחים את\r\nהריח המלוח שבא ברגע זה מן הים הרחוק והדומם,  והנה\r\nעקרה אותו מהזיותיו נקישת דלי על מצבה של קבר.  ואז\r\nקרא על קבר אביו את תאריך הולדתו,  שרק כרגע התברר לו\r\nשלא ידע אותו כלל.  אחר-כך קרא את שני התאריכים:\r\n\"1914-1885\",  וחישב מוּכנית: עשרים ותשע שנים.  פתאום\r\nהכתה בו מחשבה שזיעזעה אותו עד תוך גופו ממש.  הוא בן\r\nארבעים עכשיו.  האיש שקבור תחת לוח האבן הזה,  והיה\r\nפעם אביו,  צעיר ממנו (קישור).\r\nוגל העדנה והחמלה שהציף את לבו פתאום לא היה ממין\r\nההתרגשויות המעוררות בן להיזכר באביו המת,  אלא אותה\r\nחמלה מזועזעת שאיש במיטב שנותיו חש כלפי נער שנרצח\r\nשלא בצדק: משהו פה חרג מן הסדר הטבעי,  ובעצם,  כשבן\r\nמבוגר מאביו אין שום סדר כלל אלא רק תוהו-ובוהו וטירוף.\r\nמהלך הזמן עצמו התנפץ לרסיסים סביבו,  העומד בלי-נוע,\r\nבין הקברים האלה שכעת לא ראה אותם עוד,  והשנים שוב\r\nלא זרמו כסדרן באפיק הנהר הגדול הזה ההולך אל הקץ.  הן\r\nלא היו עוד אלא דכי,  משברים ומערבולות,  שז'אק התחבט\r\nבתוכם עכשיו,  נפתל עם חרדתו ורחמיו (לפַתח מלחמת\r\n1914).  הוא הסתכל בשאר המצבות שבחלקה,  ומן\r\nהתאריכים למד שהקרקע הזאת זרועה ילדים שהיו בשעתם\r\nאבותיהם של אנשים ששערם מאפיר עכשיו ונדמה להם\r\nשהם חיים.  כי גם הוא נדמה לו שהוא חי,  במו ידיו בנה\r\nאת עצמו,  הוא יודע את כוחו,  את מרצו,  רוחו איתנה והוא\r\nאדון לעצמו.  אבל הפסל הזה,  שכל אדם מקים לו לבסוף\r\nומחשלו באש השנים ויוצק את עצמו לתוכו ומחכה בו\r\nלהתפוררות הסופית,  נסדק עכשיו במהירות,  קרס ממש,\r\nבבלבול החושים המשונה הזה שהיה שרוי בו.  לא נשאר\r\nממנו עוד אלא הלב החרד הזה,  התאב לחיות,  המתמרד\r\nנגד שלטון המוות בעולם,  הלב שליווה אותו ארבעים שנה\r\nועדיין הוא פועם בחוזקה כקודם אל הקיר החוצץ בינו ובין\r\nסוד החיים,  כל חיים,  ורוצה ללכת הלאה, אל העבר\r\nהאחר,  ולדעת,  לדעת לפני שימות,  לדעת סוף-סוף\r\nכדי להיות,  רק פעם אחת,  רק שנייה אחת,  אבל לתמיד.\r\nהוא שב וראה לנגד עיניו את חייו המטורפים,  האמיצים,\r\nהפחדנים,  העיקשים והחותרים בלי הפוגות אל היעד הזה,\r\nשאין הוא יודע עליו דבר,  והאמת היא שהם עברו עליו בלי\r\nשניסה מעולם לשוות לו מי בעצם היה האיש הזה שהעניק לו\r\nאותם ואחר-כך הלך לו למות בנכר,  מעבר לים. והרי הוא\r\nעצמו בשעתו, כשהיה בן עשרים ותשע, האם לא היה\r\nשברירי, מתייסר, דרוך, החלטי, חושני, חולמני, ציניקן\r\nואמיץ? כן, הוא היה כל זה, ועוד הרבה דברים אחרים - היה\r\nאדם חי,  בקיצור,  ובכל זאת לא חשב מעולם על האיש\r\nהשוכב פה כעל יצור חי,  אלא רק כעל זר שעבר פעם בארץ\r\nהולדתו,  ואמו אמרה לו שהוא דומה לו,  והוא נפל בשדה\r\nהקרב,  והרי הדבר שהיה להוט תמיד לגלותו באמצעות\r\nהספרים ובני-האדם,  הסוד הזה,  כך נדמה לו עכשיו,  קשור\r\nדווקא קשר אמיץ עם המת הזה,  האב הזה הצעיר ממנו,  עם\r\nמה שהיה ומה שנהיה,  והוא עצמו חיפש במרחקים דבר\r\nשהיה קרוב אליו בזמן ובדם.  האמת היא שלא עזרו לו.\r\nמשפחה שדיברו בה מעט,  שלא קראו ולא כתבו בה,  אֵם\r\nאומללה ופזורת-נפש - מי יכול היה לספר לו על האב הצעיר\r\nהמסכן הזה? איש חוץ מאמו לא הכיר אותו,  והיא שכחה\r\nאותו.  לא היה לו ספק בזה.  והוא מת אלמוני בארץ הזאת\r\nשהיה בה אורח לשעה,  אורח אלמוני.  ודאי,  היה עליו\r\nלשאול,  לחקור.  אבל אחד כמוהו,  שאין לו כלום והוא רוצה\r\nאת תבל ומלואה,  כל מרצו אין לו בו די לבנות את עצמו\r\nולכבוש או להבין את העולם.  אבל הרי סוד לא מאוחד מדי,\r\nעדיין הוא יכול לחקור,  להיוודע מי היה האיש הזה שנראה לו\r\nעכשיו קרוב יותר מכל נפש חיה.  הוא יכול...\r\nהיום נטה לערוב עכשיו.  רשרוש של חצאית בסמוך לו,\r\nצל שחור,  החזיר אותו אל נוף הקברים והשמיִם הסובב\r\nאותו.  הגיעה השעה ללכת,  לא היה לו מה לעשות פה עוד.\r\nאבל קשה היה לו להיפרד מן השם הזה,  מן התאריכים האלה.\r\nתחת המצבה הזאת לא היו עוד אלא עפר ואפר.  אבל בעיניו\r\nחזר אביו לחיים,  לחיים מוזרים,  דמומים,  ונדמָה לו שהוא\r\nעומד לנטוש אותו שוב,  להשאיר אותו גם הלילה בבדידות\r\nהאינסופית שהושלך אליה,  ונעזב.  התפוצצות פתאומית\r\nוחזקה החרידה לפתע את שממת השמים.  אווירון לא נראֶה\r\nשבר את מהירות הקול.  ז'אק קורמרי הפך את גבו אל הקבר,\r\nועזב את אביו.\r\nסוף עמוד 31",
    "Author": " אלבר קאמי",
    "Language": "צרפתית"
}