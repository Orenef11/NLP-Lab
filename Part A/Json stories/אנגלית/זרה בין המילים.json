{
    "Article-name": "זרה בין המילים",
    "Article-text": "\r\nLOST IN TRANSLATION, Eva Hoffman\r\nחלק ראשון\r\nגן עדן\r\nאפריל 1959,  אני נשענת אל מעקה הסיפון\r\nהעליון של \"בַּאטוֹרי\",  ומרגישה שחיי נגמרים.  אני\r\nמשקיפה על ההמון שנאסף על החוף לצפות ביציאת\r\nהאונייה מגְדִיניה - המון שלפתע-פתאום,  ולאין השיב,\r\nהוא בצד האחר - ואני רוצה לקום ולברוח,  לרוץ בחזרה,\r\nלרוץ לעבר ההתרגשות המוכרת,  הידיים המנופפות\r\nלשלום,  הקריאות.  לא ייתכן שאנחנו עוזבים את כל זה -\r\nאבל כן,  אנחנו עוזבים.  אני בת שלוש-עשרה,  ואנחנו\r\nמהגרים.  סופיותו של המושג הזה כה מוחלטת,  כה מוחצת,\r\nשבשבילי הוא כמעט כמו קץ העולם.\r\nאחותי,  הצעירה ממני בארבע שנים,  לופתת את ידי בלי\r\nלומר מילה; היא בקושי מבינה איפה אנחנו,  או מה עובר\r\nעלינו. הורי נסערים מאוד; זה עתה ערכה משטרת המכס\r\nחיפוש על גופם, מן הסתם כמחוות פרידה אחרונה של\r\nהטרדה אנטי-יהודית. ואף-על-פי-כן, הפקידים לא היו די\r\nפיקחים, או די חשדניים, לבדוק את אחותי ואותי\r\n–\r\nלמזלנו, כי שתינו נושאות אתנו כלי כסף אחדים שנאסר\r\nעלינו להוציא מפולין, בתוך כיסים רחבים שנתפרו\r\nלחצאיותינו במיוחד לתכלית זו והם מוסתרים תחת\r\nסוודרים גדולים.\r\nכשתזמורת כלי הנשיפה שעל החוף פוצחת בנגינה\r\nונשמעים קצבי המזוּרקה העולצים של ההימנון הפולני,\r\nמפלח אותי צער עלומים עז כל-כך,  שפתאום אני מפסיקה\r\nלבכות ומנסה לעמוד בלי נוע אל מול הכאב.  בכל מאודי\r\nאני משתוקקת לעצור את הזמן מלכת,  לרתק את האונייה\r\nאל מקומה בכוח רצוני.  אני חווה את התקף הנוסטלגיה\r\nהראשון שלי,\r\ntesknota\r\n- מילה המוסיפה לנוסטלגיה את\r\nנימות העצב והגעגועים.  את ההרגשה הזאת,  על כל גווניה\r\nודרגותיה,  אני עתידה להכיר מקרוב,  אבל ברגע רוחֵף זה\r\nהיא פוקדת אותי כמו שליח ממרחב רגשי חדש לחלוטין,\r\nכמלאך הבא לבשר לי כמה כואב יכול להיות ההיעדר.  או\r\nנבואת לב המבשרת היעדר,  שכן על קו פרשת המים הזה\r\nאני מלאה עד גדותי בכל הדברים שאני עומדת לאבד -\r\nתמונות של קראקוב,  שאהבתי אותה כמו שאוהבים אדם,\r\nשל הכפרים צרובי השמש שבילינו בהם את חופשות הקיץ\r\nשלנו,  של השעות ששקדתי בהן על קטעי מוסיקה עם\r\nמורתי לפסנתר,  של שיחות ומעשי משובה עם חברים.  אני\r\nמביטה לפנים,  ונתקלת ברִיק קר,  אדיר - איפול,  מחיקה\r\nשל הדמיון,  כאילו נסגרה בחטף עין של מצלמה,  או כאילו\r\nהורד מסך כבד על העתיד.  על המקום שאנחנו נוסעים\r\nאליו,  קנדה,  איני יודעת כלום.  קווי מתאר מטושטשים של\r\nחצי יבשת,  תחושה של מרחבים עצומים ומעט מאוד\r\nמקומות מיושבים.  בזמן המלחמה,  כשהסתתרו הורי\r\nבבונקר מכוסה ענפים ביער,  החזיק אתו אבי ספר ושמו\r\n\"קנדה בשוּמת השרף\",  ובתוך הצינוק הנורא שלו סיפר לו\r\nהספר על שממה רבת הוד,  על חיות המשוטטות במרחבים\r\nבאין רודף,  על חופש.  זו אחת הסיבות שאנחנו נוסעים\r\nלשם,  ולא לישראל,  שרוב חברינו,  היהודים היגרו אליה.\r\nאבל בשבילי,  המילה \"קנדה\" יש לה הרים מבשרי רע, כמו\r\n\"סהרה\". לא,  נפשי דוחה מכול וכול את הרעיון שאלקח\r\nלשם,  איני רוצה להיעקר מילדותי, מהנאותי, מביטחוני,\r\nמתקוותי להיות לפסנתרנית.  ה\"בּאטורי\" מרימה עוגן,\r\nצופר הערפל משמיע את געיית השופר שלו,  אבל ישותי\r\nשקועה כל-כולה בסירוב עקשני,  ממאנת לזוז.  הורי\r\nמניחים את ידיהם על כתפי לנחם אותי; לרגע קט הם\r\nמרשים לעצמם להודות שהפרידה הזאת אכן כרוכה בכאב,\r\nאף-על-פי שכל-כך ייחלו לה.\r\nשנים רבות לאחר מכן,  במסיבה אלגנטית בניו יורק,\r\nפגשתי אישה שסיפרה לי שהיתה לה ילדות קסומה.  אביה\r\nהיה דיפלומט בכיר באחת מארצות אסיה והיא חיתה\r\nמוקפת פאר והדר,  נימוסי משרתים,  חיזורים מעודנים של\r\nגברים מבוגרים.  מה הפלא,  אמרה,  שכאשר הסתיים חלק\r\nזה של חייה,  בגיל שלוש-עשרה,  היא הרגישה שהוגלתה\r\nמגן עדן,  ומאז לא חדלה לחפש אחריו.\r\nאין פלא.  אבל פלא הוא להיווכח ממה אתה יכול לברוא\r\nגן עדן.  סיפרתי לה שגדלתי בדירה חלכאית בקראקוב,\r\nדחוסה עם עוד ארבעה אנשים בשלושה חדרים דלים,\r\nוסביבי קטטות,  נבואות שחורות בנוגע למצב הפוליטי,\r\nזיכרונות הסבל מתקופת המלחמה,  ומאבק יומיומי על\r\nהקיום.  ולמרות זה,  כשהגיע הזמן לעזוב חשתי גם אני\r\nכאילו מגרשים אותי מפינותיו הבטוחות,  השמֵחות של גן\r\nעדן.\r\nאני שוכבת במיטה,  מביטה בתקרה בצללים הנעים שם\r\nלאטם,  צללי הווילונות המתנופפים ברכות, ובאורות של\r\nמכונית אקראית החולפת מפעם לפעם. בכל כוחי אני\r\nמשתדלת לא להירדם. כל-כך מתוק להישאר ערה, שאני\r\nרוצה לדחות את אובדן ההכרה. אני מכורבלת תחת שמיכה\r\nעצומה של נוצות אווז, שמצופה משי רקום ברקמת יד.\r\nמולי,  בעֶברו האחר של החדר, עומדת העריסה של אחותי.\r\nמן החדר הסמוך, \"החדר הראשון\", אני שומעת את\r\nנשימתם של הורי. המשרתת\r\n–\r\nאחת משורה ארוכה של\r\nנערות כפר הבאות לעבוד בשבילנו\r\n–\r\nישֵנה במטבח.\r\nקראקוב,  1949,  אני בת ארבע,  ואיני יודעת שהאושר הזה\r\nמתרחש בארץ שנהרסה לא מכבר במלחמה,  ושאבי נאלץ\r\nלטרוח ולהתרוצץ הרבה כדי להשיג לנו איזו תוספת\r\nלקִצבה הזעומה של בשר וסוכר. איני יודעת אלא זאת,\r\nשאני בחדרי,  שבשבילי הוא עולם ומלואו,  ושהצורות על\r\nהתקרה די בהן למלא אותי בהרגשת סיפוק, כי... כן,  פשוט\r\nכי אני בהכרה מלאה,  כי העולם קיים וזורם לו ברכות\r\nשכזאת אל תוך ראשי. מפעם לפעם,  מרחק כמה בניינים\r\nממני,  אני שומעת את נהמת החשמלית ומתמלאה תחושה\r\nשל קורת רוח עילאית.  אני אוהבת לנסוע בחשמלית,  עם\r\nההתנדנדות שלה,  הנמרצת אך לא מהירה מדי,  ואני אוהבת\r\nלדעת,  ממיטתי,  באיזה רחוב היא נוסעת; שוב ושוב אני\r\nאומרת לעצמי שאני בקראקוב,  קראקוב,  שבשבילי היא\r\nבית ויקום גם יחד.  מחר אצא לטייל עם אמי.  ואדע איך\r\nמגיעים מקָז'ימיֶזָ'ה ויֶלקֶגוֹ.  הרחוב שאנחנו גרים בו.  לרחוב\r\nאוּזֶ'ניצ'ה, ששם אבקר את חברתי קרִישָה - ועצם\r\nהציפייה לַטיול, לחזרה על עקבות מוכרים במסלול שבכל-\r\nזאת צופן עוד הרבה הפתעות, ממלאה אותי עונג.\r\nאט-אט נסוגים המראות והקולות,  המילים,  השמות\r\nשאני מצמידה להם במוחי מתערבבים,  וזמן רב ככל\r\nהאפשר אני עוקבת אחר תהליך ההירדמות הנעים,\r\nהמופלא. המודעות הזאת לצלילה אל תוך מצב שונה,  גם\r\nזה אושר.\r\nכל לילה אני חולמת על ישישונת זערורית - \"באבה\r\nיאגה\" צנומה,  ספק סבתא ספק מכשפה, לראשה מטפחת\r\nשחורה והיא יושבת מצומקת וכפופה על ספסל זערורי\r\nבירכתי החצר שלנו, הרחק-הרחק ביכרתיים. היא זקנה עד\r\nמאוד וקטנה עד מאוד, ומקצה החצר, שנהיתה עמוקה\r\nמאוד-מאוד, היא מביטה בי בעד חרכים צרים של עיניים\r\nמרושעות,  חכמות.  ומי יודע אולי אז זו היא.  אולי אני\r\nכאן,  בעולם הזה,  כבר הרבה-הרבה זמן,  ולכן אני מבינה\r\nאת המבט שבעיניה.  אולי התחפושת הילדותית הזאת היא\r\nרק חלום.  אולי אני היא הנחלמת בחלומה של איזו \"באבה\r\nיאגה\",  שהיתה כאן מאז ומעולם ואני רואה מתוך-תוכו של\r\nגופה הקדמוני ואני יודעת שהכול קבוע ועומד וידוע\r\nמראש.\r\nאמצע של יום שטוף שמש,  אבל פתאום,  בזמן שהיא לשה\r\nבצק,  או אולי מתקנת חור במרפק של הסוודר שלי,\r\nמתחילה אמי לבכות חרש.  \"זה היום שהיא מתה,\" היא\r\nאומרת ומביטה עלי ברחמים,  כאילו גם אני כלולה בצערה.\r\n\"אני לא יכולה להפסיק לחשוב עליה.\"\r\nאני יודעת מי זו \"היא\"; אני מרגישה כאילו תמיד\r\nידעתי זאת.  זו אחותה הצעירה של אמי,  שנהרגה בזמן\r\nהמלחמה.  כל שאר בני משפחתה של אמי מתו גם הם -\r\nאמה,  אביה,  בני דודים,  דודות.  אבל דווקא זכר אחותה הוא\r\nשמעורר באמי את הכאב הצורב ביותר.  כל-כך צעירה\r\nהיתה,  בת שמונה-עשרה או תשע-עשרה - \"היא לא\r\nהספיקה לחיות,\" אומרת אמי - והיא מתה בצורה איומה\r\nכל-כך.  האיש שראה אותה נכנסת לתא הגזים אמר שהיא\r\nהיתה בין אלה שאולצו לחפור את קבריהם שלהם עצמם,\r\nוששערה האפיר ביום שלפני מותה.  זה נשמע לי כמו אגדה\r\nאכזרית,  מכושפת יותר מכל אגדות האחים גרים.  אלא שזה\r\nאמיתי.  האומנם? אין לזה אותה ממשות מוחשית כמו\r\nלחשמלית של קראקוב.  אולי זה בכלל לא קרה,  אולי זה\r\nרק סיפור, וסיפור אפשר לספר כך ואחרת, אפשר לשנותו.\r\nהאיש ההוא היה העד היחיד למה שקרה.  אולי טעה וחשב\r\nשמישהי אחרת היא אחותה של אמי.  בלי לספר על כך\r\nלאיש אני גומרת בלבי,  שכאשר אגדל אתור את העולם\r\nלאורכו ולרוחבו לחפש את הדודה האובדת הזאת. אולי\r\nהיא נשארה בחיים והיגרה לאחד מאותם מקומות משונים\r\nששמעתי עליהם,  כמו ניו יורק או ונצואלה. אולי אמצא\r\nאותה ואביא אותה לאמי,  שסבלה ישוֹך אז מעט.\r\nאחותי קרויה על שם האישה הזאת,  הקיימת בחיינו\r\nכמעט כמו צל מוחשי: אלינה,  ולעתים קרובות אמי חשה\r\nמין חמלה מוזרה כלפי בתה הצעירה,  כאילו העניקה לה\r\nעם השם גם מקצת משאו הנורא של הגורל. \"לפעמים\r\nכואב לי הלב עליה,\" היא מגלה לי,  \"אני לא יודעת למה.\r\nאני חוששת לה.\" מעט מן החשש הזה עובר אלי בירושה,\r\nואני רואה באחותי יצור פגיע,  שברירי הזקוק לכל האהבה\r\nההגנה שיש בידי לתת.  ואולם גם אמי נראית לי שבירה,\r\nכאילו נמלטה מציפורני המוות לזמן קצוב בלבד ובכל רגע\r\nהוא עלול לשוב ולתבוע לו אותה.  כה עצום הוא אוקיינוס\r\nהמוות והחיים הם יבשה כה דקיקה.  כל מי שאני מכירה\r\nאיבד מישהו בזמן המלחמה וכמעט לאיש מחברי אין סבא\r\nוסבתא.  בחשמלית אני רואה גברים קטועי איברים,\r\nוהמחשבה כמה קשים חייהם מעוררת בי חלחלה.  אני\r\nמגיעה למסקנה שלהיות מבוגר פירושו להיות קרוב אל\r\nהמוות.  רק אבי,  שבזמן המלחמה הציל את חיי הורי פעם\r\nאחר פעם בזכות כוח גופני וערמומיות צרופה,  רק הוא,\r\nכמדומה,  חזק וקשוח דיו לעמוד כנגד לחצו התמידי.\r\nאבי איש נמוך וחסון,  שבעיני,  כמובן,  הוא גבוה מאוד,\r\nובצעירותו יצא לו שם של גבר \"חזק כמו שור\". כעבור\r\nשנים יספרו לי שהפעם היחידה שראוהו בוכה היתה\r\nכשנולדתי. ומתברר,  שגם חיי שלי ניצלו ממוות כמעט\r\nודאי; באתי לעולם כחודשיים אחרי תום המלחמה. כשאמי\r\nהיתה בהיריון מתקדם, עשו הורי את המסע מלבלוב -\r\nשבזמן המלחמה הועברה בלי הרבה גינונים מתחום פולין\r\nלתחום רוסיה\r\n–\r\nלקראקוב, שלשם נסעו כיוון שהיתה\r\nהעיר הפולנית הגדולה הקרובה ביותר. את המסע ההוא\r\nעשו על משאית מטרטרת מלאה שקים של תפוחי אדמה\r\nועוד אנשים שניסו לחצות את הגבולות החדשים מהר ככל\r\nהאפשר כדי שיוכלו להישאר בגבולות לאומיותם הישנה\r\nולו במחיר עזיבת ביתם. כשיצאתי אפוא לאוויר העולם\r\nאחרי כל התלאות הללו,  בין כתליו המוגנים של בית-\r\nחולים עירוני ועם סיכוי כלשהו שהחיים יחזרו למסלולם\r\nהנורמלי אחרי הזוועה,  ודאי סימלתי,  מלבד כל שאר\r\nהדברים,  גם התחלה חדשה - והורי רצו,  בכל מאודם,\r\nלהתחיל מחדש,  לחיות.  כעבור שנים הם סיפרו לי כמה\r\nשמחו ש\"כל זה\" כבר מאחוריהם,  כמה שמחו באותן\r\nפעמים נדירות שמישהו שחשבו כי מת חזר והופיע פתאום\r\nמאי-שם.  אבל כמה צורבת היתה מן הסתם השמחה הזאת!\r\nאבי - זה אחד הרמזים היחידים המעידים על כאב\r\nהאובדן שחש בוודאי - שאל אם יוכלו לקרוא לי על שם\r\nאמו,  אף-על-פי שבימים כתיקונם בת ראשונה נקראת על\r\nשם המנוחה הקרובה ביותר מצד האם.  אבל לא חסרים\r\nלהם להורי מתים לכבד את זכרם,  ואני קרויה על שם שתי\r\nהסבתות שלי\r\n–\r\nאֶווה,  אַלְפְרֶדה - שתי נשים שאין לי\r\nעליהן אלא מושג קלוש ביותר.  אפילו תמונות לא שרדו\r\nמהמלחמה: הניתוק מן העבר הוא מוחלט.\r\nהורי מספרים לי מעט מאוד על חייהם לפני המלחמה\r\nבזָלוֹסְצֶה,  עיירה קטנה ליד לבוב,  כאילו מחתה המלחמה\r\nלא רק את העולם הממשי שחיו בו אלא גם את\r\nהרלוונטיות שלו לנסיבות חייהם החדשות.  \"היינו סתם\r\nאנשים רגילים,\" אומר לי פעם אחת אבי בתשובה לאיזו\r\nשאלה,  מבטל כלאחר יד את משמעות הפיסה הזאת של\r\nחייהם. כל מה שאפשר להציל מן התמונה השלמה הם\r\nכמה קווי מתאר כלליים מאוד. אבי היה הבן המפונק\r\nופרחח הכפר, שלכד ילדות בלאסו בפינות רחוב ולא סים\r\nבית-ספר תיכון פשוא מפני שהיה לא-יוצלח גמור.\r\nמשפחת אמי היתה אורתודוקסית יותר, ואף-על-פי שאמי\r\nהיתה תלמידה מצטיינת, לא הרשו לה ללמוד\r\nבאוניברסיטה,  דבר שהשתוקקה לו כל-כך,  וגם לא ללמוד\r\nכינור כשאחד ממוריה הציע לתת לה שיעורים בחינם כי\r\nחשב שהיא \"מוסיקלית\". גם לא הרשו לה לחשוף את\r\nזרועותיה או את רגליה,  או לדבר עם נערים כשהיא לבדה.\r\nלא לגמרי ברור לי איך התנהל החיזור בין הורי,  אבל אני\r\nיודעת שהחלטתה של אמי להינשא לאבי - אחד הילדים\r\nהרעים של העיירה - היתה בה מידה לא קטנה של\r\nמרדנות.  ניסיונה האישי של אמי נטע בה סלידה נחרצת -\r\nולגבי אישה בת זמנה אף מפתיעה - מעיסוקים \"נשיים\",\r\nובמשך כל שנות ילדותי ונעורי היא מתעקשת לא ללמד\r\nאותי לבשל או לתפור,  מחשש שמיומנויות כאלה ימנעו\r\nבעדי לפנות לדברים מעניינים יותר.\r\nאני חושבת שאבי,  שאינו יודע את נפשו מרוב אושר,\r\nמתבלבל ומתייחס אל בכורתו כאל בן,  ומבחינות רבות\r\nהוא נוטה לנהוג בי כבילד קטן. הוא מעדיף לראותי\r\nב\"בגדים ספורטיביים\" - כלומר מכנסיים קצרים או\r\nארוכים - ובשיער קצוץ. ככלל,  הוא רוצה שאהיה\r\nספורטיבית,  טובה במשחקים ובכל סוג של מאמץ גופני.\r\nוכך,  ב\"חדר הראשון\" שלנו הוא מלמד אותי \"התעמלות\"\r\n- תרגילי אקרובטיקה,  שהיו פופולריים מאוד בתקופה\r\nההיא,  אולי בגלל ההערכה הכללית לכושר הגופני,  שהיה\r\nחלק מהאידיאולוגיה החדשה ותו היכר של \"האדם\r\nהחדש\". מחוץ לבית הוא מנסה ללמד אותי סוגי ספורט\r\nרבים ככל האפשר.  לפעמים השיטה הפדגוגית שלו אינה\r\nמעודדת כלל. כשאני כבת חמש הוא קונה לי אופני בנים\r\nשגבוהים לי מדי, ומרגע שאני לומדת לשמור על שיווי\r\nהמשקל, הוא הודף אותי וצועק \"יותר מהר, יותר מהר,\r\nיותר מהר!\"\r\n–\r\nעד שאני עפה ומשתטחת ארצה. שחייה\r\nהוא מלמד אותי בשיטה הישנה והבדוקה: הוא מטביל אותי\r\nבנהר וצופה בי מגשר סמוך,  עד שאני כמעט טובעת\r\nוחוזרת ועולה בפה מלא מים ופגועה עד עמקי נשמתי.\r\nהוא לוקח אותי לרחבות ההחלקה על קרח הפתוחות של\r\nקראקוב ומושך אותי סחור-סחור בקור המקפיא\r\nובמהירויות גדולות.  אחת ההברקות היותר מוצלחות שלו\r\nלגבי ולגבי אחותי היא ההולה-הופּ שהוא קונה לנו.  זה\r\nקורה בתקופה ששיגעון ההולה-הופ, המיובא היישר\r\nמאמריקה, סוחף את קראקוב בעוצמה סמלית ממש, וכדי\r\nלהשיג את החפץ הנחשק כל-כך הוא נדחף לאחד מתורי\r\nהנחש הללו שרחובות פולין מלאים בהם.  לאבי יש כשרון\r\nמיוחד להבקיע לו דרך אל תוך תורים כאלה,  אבל במקרה\r\nהזה המצרך נדיר כל-כך שאנשים חיכו כל הלילה\r\nלהזדמנות לרוכשו,  ופעולתו הנועזת עלולה לשסות נגדו\r\nאת האספסוף.  מכל-מקום הוא מביא הביתה חישוק\r\nפלסטיק בגון התפוז הראוי,  ככל שהדבר נוגע לי,  לכל\r\nסיכון שבעולם,  כי בזכותו אני נעשית מקובלת ביותר בין\r\nחברי,  ואנחנו מקדישים שעות ארוכות ללמוד איך לסחרר\r\nאותו במהירות הבזק סביב האגן,  המותניים,  הצוואר,\r\nועורכים תחרויות מי יכול לעשות זאת הכי הרבה זמן.\r\nואחר-כך,  כשאני כבת אחת-עשרה,  אבי רוכש לו\r\nאופנוע.  כן,  האופנוע! \"המנה העיקרית\" הזאת באה\r\nמרוסיה (איש אינו קורא לה ברית-המועצות בשפה\r\nהיומיומית),  שהורי נוסעים לשם פעם אחת ויחידה\r\nב- 1956,  בשביל לקנות כמה מוצרים מתקדמים שאין\r\nלהשיגם בפולין של אחרי המלחמה - מקרר,  שואב-אבק,\r\nמעיל פרווה לאמי - וה\"מכונה\" הגדולה המגושמת הזאת,\r\nהמעוררת את קנאת השכונה כולה.  בשלב זה אין איש מבין\r\nמכרינו מחזיק ברשותו כלי-רכב ממונע מכל סוג שהוא,\r\nשלא לדבר על מכונית. התחבורה על כבישיה מרוצפי\r\nהאבן של קראקוב מתנהלת בעיקר בחשמליות ובכרכרות\r\n(\r\ndorozhkas\r\n) רתומות לסוסים, אף שבחלקים היותר הומים\r\nשל העיר רואים פה ושם מכוניות אחדות עוברות בסך,\r\nונדמה שהן טסות במהירויות בזק.\r\nכעת אני זוכה לחוות על בשרי את תחושת המהירות\r\nהזאת,  כי מרגע שלמד אבי איך להפעיל את האופנוע הוא\r\nלוקח אותי כבת-לווייתו הראשונה לטיול בחיק הטבע.\r\nלקול מחאותיה הדאוגות של אמי אני מטפסת על המושב\r\nהגדול מאחוריו,  המנוע מותנע ברעם מחריש אוזניים.\r\nואנחנו מזנקים קדימה, מיטלטלים על אבני הריצוף,\r\nמחליקים מעדנות על קטעי אספלט, ואחרי שעלינו על\r\nכבישי המרחב הפתוח,  אנחנו הולכים וצוברים תאוצה\r\nבתנופה קצבית,  מרטיטה מאין כמוה.  פעמיים במהלך\r\nההרפתקה הראשונה הזאת אנחנו נופלים.  אבי, כמו תמיד,\r\nפועל בפזיזות ולאו דווקא בשיטתיות,  אבל איכשהו אנחנו\r\nקמים על רגלינו עם ברך שרוטה בלבד,  אולי שתיים, ולי\r\nזה כמעט לא אכפת.  מתאונה ממשית אינני מפחדת כלל\r\n- יש לי יותר מדי אמון באבי - והאמת היא שאני\r\nאוהבת שמתייחסים אלי כאל חברו הטוב של אבא,  ואני\r\nחוזרת הביתה סמוקה מן הרוח ומתחושת ניצחון.\r\n\"בראמאראמאזֶרימרי, רוֹטוּמוֹטוּ פוּלימוּלי,\" אני אומרת\r\nבקול סיפורי,  כפותחת במעשייה ארוכה,  אף כי אני יודעת\r\nהיטב שמה שאני ממציאה כאן אינן אלא הברות של\r\nשטות.  \"מה את אומרת?\" שואלת אמי.  \"הכול\" אני עונה,\r\nומתחילה שוב: \"בראמאראמא,  זֶרימרי...\" אני רוצה\r\nמסוים שאפשר לומר אותו במילים שאני מכירה,  ואני\r\nמנסה לגלגל את כל הצלילים בצליל אחד,  לאגור עוד\r\nועוד הברות,  כאילו יש בכוחן לעשות מן השפה מעין\r\n\"רצועת מֶבּיוּס\" שהכול,  הכול כלול בה. ובכל-זאת, אפילו\r\nבמשחק הזה יש איזה כלל נסתר: על הצלילים להיות\r\nדומים להברות אמיתיות,  אין הם יכולים להתפורר לרעש\r\nסתמי,  כי אז לא אדבר בכלל.  אני רוצה ניסוח - אבל\r\nניסוח שאומר את כל העולם בבת אחת.\r\nאני משחקת קלאס או רוכבת על מעין סקייטבורד עם\r\nידיות ברחוב שמתחת לבניין שלנו, ופתאום מופיעות פני\r\nאמי בחלון, והיא צועקת, \"אֶווה, בואי הביתה!\" אחרי\r\nהמחאה ההכרחית, אני רצה הביתה; את הכניסה חוסמת,\r\nכרגיל, דמותה השמנה בנוסח פֶליני של השוערת, שדיה\r\nהעצומים חורגים ויוצאים כמעט בשלמותם משמלתה\r\nהמרושלת.  אני מנסה לחמוק ולעבור על פניה,  אבל היא\r\nרוטנת בכעס משהו על \"היהודייה הקטנה,  היא חושבת\r\nשהיא מישהי\",  ואני רצה ועולה במדרגות ספק פוחדת ספק\r\nצוחקת לרוח הרפאים הדרקונית הזאת.\r\nדירתנו הצנועה נחשבת מכובדת לפי אמות המידה\r\nהפולניות אחרי המלחמה,  ולו משום שכולה שלנו.  המטבח\r\nמלא אדים על-פי-רוב בגלל הסירים הגדולים של מרק\r\nהמתבשל על תנור העץ שעות ארוכות,  או בגלל הכבסים\r\nשמרתיחים בגיגיות כדי שיהיו צחים יותר; מאחורי המטבח\r\nיש מרפסת זעירה,  שיש בה בדוחק מקום לשני אנשים,\r\nולפעמים אנחנו יוצאים אליה לפטפוט שכנים עם אנשים\r\nהמקלפים ירקות,  חובטים שטיחים,  או סתם עומדים להם\r\nעל מרפסות סמוכות. אם מביטים למטה רואים חצר\r\nמרוצפת,  שאני מבלה בה שעות על שעות,  מקפיצה כדור\r\nכנגד הקיר עם ילדים אחרים,  ופיסת גינה,  שאני הולכת\r\nלהריח שם את הסיגליות המעטות השבות וצצות בכל\r\nאביב ומטפסת על עץ התפוח, ואחותי אוספת שם את\r\nהחלזונות החיים תחת שיחי הפטל, כדי לשאתם בגאווה\r\nהביתה, מלוא הדלי חלזונות.\r\nמלבד המטבח כוללת דירתנו את ה\"חדר הראשון\",  ובו\r\nארון-שידה של עץ מהגוני, תנור של אריחי חרסינה\r\nכחולים המתנשא מהרצפה עד התקרה,  השולחן שאנחנו\r\nאוכלים עליו את ארוחותינו,  ומיטת-הספה של הורי.\r\nה\"חדר השני\" משמש חדר שינה לי ולאחותי. חדר\r\nהאמבטיה מצויד בתנור גז לחימום המים,  ולהכין אמבטיה\r\nחמה זה סיפור שלם. בתחילת כל חורף מביא לנו איש\r\nבבגדי איכרים מלאי של פחם וגזרי עץ דקים לדירה כולה,\r\nולפעמים שולחים אותי להביא קצת אספקה מן המרתף -\r\nמקום טחוב וחשוך שאני בוחנת אותו בעצבנות לפני שאני\r\nצוללת פנימה וממלאה את שני הדליים שלי בפחם\r\nהמסודר על הערֵמה שלנו.\r\nהבניין של שלוש הקומות תמיד מלא שיחות,  ביקורים,\r\nומלודרמות.  השוערת הדרקונית נשואה לאיש נואש,  כחוש,\r\nשהיא צועקת עליו בלי הרף ויום אחד דוקרת אותו בסכין.\r\nלאחר מכן הוא משתרך לו שפוף ועגמומי אף יותר מקודם,\r\nמתחמק מכולם,  ומתחיל לגדל תרנגולות בעלייה הענקית\r\nשמתחת לגג.  צווחותיהן ונוצותיהן המתעופפות הופכות\r\nאת פנים הגג למקום סוריאליסטי בנוסח ברונו שולץ,  ואני\r\nנמשכת אליו כאילו שוכן בו כישוף.\r\nבדירה השנייה בקומה התחתונה גר סנדלר,  והוא,\r\nבסגנון קלאסי יותר,  שותה לשוכרה ומכה את אשתו.  כולם\r\nשמעו אותה בוכה מאחורי חנותם המדיפה ריח עור,  וכולם\r\nמנידים את ראשיהם בצער כשמזכירים את בני הזוג.  אבל\r\nאיש אינו מופתע.  בעלים מכים לפעמים את נשותיהם.\r\nאלה החיים.\r\nויש השכנים האמיתיים - אנשים שבין דירותיהם\r\nזורמת תנועה מתמדת של ילדים,  סוכר,  ביצים,  וביקורים\r\nלכוס תה.  משפחת צ'ייקובסקי,  בקומה השנייה,  הם אנשים\r\n\"טובים יותר\",  כלומר שיש להם גושפנקה כלשהי עוד\r\nמלפני המלחמה: אולי היה להם כסף,  או השכלה,  או\r\nמקצוע יוקרתי.  פאן (מר) צ'ייקובסקי,  גבר נאה וצנום,\r\nנופל למשכב לעתים קרובות,  וממיטת חוליו הוא מדבר\r\nבלהט על מה שהם עשו ל\"ארצנו\",  כמנסה לחקוק במוחי\r\nאיזה מסר.  לימים אני מבינה שבזמן המלחמה הוא לחם\r\nבתנועת ההתנגדות המחתרתית.  משפחת רוּמֶק מקבלת את\r\nהטלפון הראשון בבניין שלנו ומאז ממתינים אצלם לעתים\r\nקרובות כמה אנשים בחדרון הכניסה שלהם כדי להשתמש\r\nבמכשיר לצורכיהם.  מולנו במישורת גרה משפחת\r\nטפַרדוֹבסקי והם באים לדירתנו בקביעות לדבר על\r\nפוליטיקה ולהקשיב ל\"רדיו אירופה החופשית\" - את\r\nהדלת הקדמית שלנו נועלים אז בקפידה - ולדון בפיסות\r\nהמידע שאפשר לשמוע מבעד להפרעות בקליטה. במיוחד\r\nאני מחבבת את בתם של הזוג טפַרדוֹבסקי,  בַּאשָה,\r\nהמבוגרת ממני בשנים אחדות ויש לה צמות ארוכות\r\nמקסימות,  שלפעמים היא כורכת אותן סביב ראשה; היא\r\nנשארת אתי ועם אחותי כשאין מי שישגיח עלינו.  היא\r\nרוצה ללמוד רפואה ומראה לי ספרים ובהם ציורים\r\nמחרידים של חלקי גוף ומחלות,  ואני משוחחת אתה על\r\nשאלות שמעסיקות אותי מאוד,  כמו למשל מה גרוע יותר,\r\nשאַת עצמך תמותי או שמישהו קרוב לך ימות קודם.  אבל\r\nיום אחד,  כשאני הולכת לדירתה לשאול מהם משהו,  אני\r\nמוצאת את באשה סופגת מלקות: היא שרועה על ברכי\r\nאביה - היא כבת שש-עשרה אז - והוא מצליף\r\nבשיטתיות על ישבנה בחגורת עור. הוא לא מפסיק כשאני\r\nנכנסת,  ומאחר שאיני יודעת מה לעשות אני עומדת שם\r\nעד שמסתיימת ההשפלה ובאשה מקבלת רשות ללכת.\r\nאחרי המקרה הזה שוב אין היא מדברת אלי בחביבות כמו\r\nקודם לכן.\r\nהבניין שמתרחשים בו כל הדברים הללו, בקָז'ימיֶז'ה\r\nויֶלקֶגו 79, נמצא בעיבורה של העיר, באזור שבתים\r\nעירוניים מתחלפים שם בבתים כפריים נמוכים, פיסות\r\nגינה ושטחי הפקר מכוסים עשב. ובדומה לדירה שאנחנו\r\nגרים בה,  גם אנחנו עצמנו ממוקמים אי-שם בשוליים\r\nהדקיקים של מעמד הביניים,  במין עמדה אמפיבית,  לא\r\nלכאן ולא לכאן. הורי, למען האמת,  מרוצים למדי. הם\r\nערים להבדלי המעמדות בדיוק כמו כולם,  אבל יומרותיהם\r\nאינן מושפעות מזה.  בתוהו-ובוהו השורר בפולין אחרי\r\nהמלחמה הם הסתדרו לא רע,  והם מתמודדים עם חייהם\r\nמתוך התלהבות גדולה.  אבי מעדיף את ההרפתקנות\r\nהכרוכה ביזמות עצמאית - הגם שזו אינה חוקית בחברה\r\nשלו - על פני החריצות הכרוכה בשגרה יומיומית.\r\nאף-על-פי שיש לו עבודה קבועה במחסן של יבוא-ויצוא,\r\nהתושייה והפיקחות האמיתיות שלו באות לידי ביטוי בכל\r\nמיני תחבולות מסוכנות שתכליתן עשיית כסף: קניית\r\nדולרים אסורים,  או הברחת מטילי כסף ממזרח-גרמניה.\r\nהוא אחד מבין רבים העוסקים במשחקים כאלה - חלק מן\r\nהמשחק התמידי,  הנמשך,  שמטרתו להערים על \"השיטה\"\r\nשהחיים הפולניים תלויים בה כל-כך,  ושנחשב,  בגלל יחס\r\nהאנשים אל השיטה הזאת,  עיסוק מכובד ונועז שמוסיף\r\nטעם לחיים.  כולם - לפי הדעה הרווחת כאן - מעורבים\r\nבפעילות לא-חוקית זו או אחרת: עושים חלטורות מהצד,\r\nמשתמשים במתקני בית-החרושת לייצר עוד סחורה\r\nבשביל למוכרה באופן פרטי אחרי שעות העבודה,  או\r\nנוסעים להונגריה למכור כל מיני אביזרים שאי-אפשר\r\nלהשיג שם - סדינים או מסרקי פלסטיק,  למשל (זמן-מה\r\nמוצרי פלסטיק הם הצעקה האחרונה) - ומקבלים\r\nתמורתם את הדולרים האסורים האלה שלא יסולאו בפז.\r\nתעלומה היא איך אפשר בכלל להסתדר בלי עיסוקים\r\nצדדיים כאלה,  שכן השכר המשולם עבור עבודה רגילה\r\nמספיק בקושי להאכיל משפחה, ולהלביש אותם לא כל\r\nשכן.\r\nוכך,  במשך כל שנות ילדותי, אבי נעלם כל פעם לימים\r\nאחדים,  ושב ומופיע כשם שנעלם, בהפתעה גמורה, ומביא\r\nאתו אל הדירה את ניחוח הסיגריות הממריץ, את מעיל\r\nהעור רחב המידות שלו,  ואת העולם הגדול. על-פי-רוב,\r\nכשהוא חוזר,  אמי והוא שוקעים בשיחה ערה ביידיש -\r\nשפת הכסף והסודות.  אבל רק ערב נסיעתנו לקנדה הוא\r\nמראה לי פיסה שניסר ברצפת הפרקט שלנו,  ומתחתיה\r\nנחשף לעיני מקום מסתור קטן שהחזיק שם כל השנים את\r\nהמטבע הזר שלו.\r\nזה עסק די מסוכן,  כפי שמתברר לנו כשאחד מחבריו\r\nנידון למחנה כפייה בסיביר - אבל אבי פורח מזה,  כשם\r\nשהוא פורח כשהוא רוכב על האופנוע שלו במהירות שיא\r\nעל כבישיה המחותחתים של פולין.  אותן יוזמות\r\nלא-חוקיות שלו הן גם שמבטיחות את מקומנו בתחומי\r\nמעמד הביניים המהוגן,  ופירוש הדבר שאנחנו יוצאים\r\nלמסעדה בערך פעם בחודש,  ונוסעים לחופשות קיץ\r\nארוכות,  ויש לנו עוזרת שגרה אתנו ויותר ממערכת בגדים\r\nאחת להחלפה,  ומזמן לזמן אנחנו יכולים להרשות לעצמנו\r\nלקנות איזה מוצר מיובא,  כמו נעליים על עקבים מחודדים\r\nלאמי,  או חולצת ניילון בשבילי.\r\nאמי,  בדרכה הצנועה,  מאמצת לעצמה הליכות ומנהגים\r\nשל גברת וחיה חיים שוקקי פעילות.  היא מנהלת את משק\r\nביתה בעזרת משרתת,  קושרת קשרים עם חברות חדשות\r\nבפארק,  שאליו היא לוקחת אותי ואת אחותי יום-יום,\r\nקוראת את הספרים שלה,  לוקחת אותי לאכול גלידה באחד\r\nמבתי-הקפה החביבים של קראקוב, ויועצת לאבי בעינייני\r\nהמֵיזמים שלו. אנחנו הולכים לתיאטרון, לאופרה, לקולנוע\r\n- כולם בהישג ידנו, במחירים עממיים - ולסיבובי\r\nביקורים בלתי-פוסקים. זמן-מה הורי מרוצים,  נהנים\r\nלהיות במרכז עירוני גדול עם התרבות שלו, והפַּטפֶּטת\r\nהתוססת, והחדשות מחלקים אחרים של העולם.\r\nשני הורי היו רוצים, כמובן, \"משהו יותר טוב\" בשביל\r\nהילדות שלהם.  למען האמת,  יש להם שאיפות גדולות,\r\nבמיוחד לגבַּי,  הבכורה,  שמתברר שהיא חכמה ומוכשרת.\r\nאבל לאיש מהם אין מושג ברור איך מגיעים לדברים\r\nהאחרים הללו,  יהיו אשר יהיו - כמה עבודה צריך\r\nלהשקיע,  כמה משמעת נדרשת.  אחר-כך הורי אמנם\r\nמסגלים להם את הסממנים החיצוניים של חיי מעמד\r\nהביניים,  אבל לעולם אין הם מצליחים לקנות להם מוסר\r\nעבודה.  חייהם היו כל-כך לא-רציונליים שהם מאמינים\r\nבכוח ההימור - במשחקי מזל וסיכון - יותר מאשר\r\nבהתקדמות מסודרת.  וממילא אין דבר כזה,  התקדמות\r\nמסודרת, ב\"רפובליקה העממית הסוציאליסטית\".  ברור\r\nלכולם שבמאמץ לא מגיעים כאן לכלום.  לעבוד קשה\r\nבמקצוע ש\"בחרת\" לך,  כשעל-פי-רוב את המקצוע בוחרים\r\nבשבילך,  ואין שום תגמול ושום אפשרות לשפר את תנאי\r\nחייך,  ואינך יודע מה מזמן לך המחר,  זה עניין לטיפשים\r\nאו לשלומיאלים.  \"השיטה\" - בצירוף ספקנותם הנצחית\r\nשל הפולנים ביחס לכל שיטה באשר היא - מייצרת אומה\r\nשל ציניקנים ומהמרים.\r\nאבל מלבד ההתמודדות עם תנאי חייהם המיידיים,\r\nקיבלו הורי בירושה את התפישה עתיקת היומין - פרי\r\nמאות שנים של עבודה כפויה,  מפרכת - שהמצב\r\nהאידיאלי בחיים הוא לנוח די הצורך.  אמי רוחשת כבוד\r\nלא כל-כך מוסתר לנשים עצלות.  עצלות מעידה על איזה\r\nשפע של האישיות,  על הארוטיות שבהוקרת הנאתך שלך.\r\n\"את יודעת,  אוֹרמיַאנסקה מטריחה את העוזרת מהמטבח\r\nשתגיש לה את הגפרורים,  שמונחים עשרה סנטימטרים\r\nממנה,  \" אומרת אמי,  ספק בביקורת ספק בהערצה.\r\nהאנוכיות הזאת היא לב-לבו של הכוח הנשי,  הטמון\r\nבכשרון להביא אחרים לידי כך שיעשו דברים למענך,\r\nהכשרון להתפנק. אמי אינה בודדה באמונתה זו - שסוג\r\nמסוים של אנוכיות הוא המגרעת הסקסית מכולן, מין\r\nמלכותיות.  לימים תשתומם אמי על כמויות האנרגיה שאני\r\nמוכנה לבזבז כדי להזין את שאיפותי. היא אינה מסוגלת\r\nלהבין - ומי יכול להאשים אותה? - מה בוער לי,  לאן\r\nאני מנסה להגיע.\r\nמבחינות מסוימות תמיד יישאר בעמדותיהם של הורי\r\nדבר-מה קדם-אוּרבּני, דבר-מה החורג מקטגוריות העולם\r\nהתעשייתי.  אבל עם זאת,  המלחמה - מולדתם השנייה -\r\nהטילה אותם בקפיצה אחת אדירה מעל התהום,  אל לב\r\nהמודרניות.  מרבית דעותיהם הקדומות ואמונותיהם\r\nהצייתניות אוכלו כליל במגען עם התמיסה של סבל\r\nקיצוני,  ואת מקומן תפס ניהיליזם מודרניסטי לעילא.  מעט\r\nמאוד כבוד יש בלבם לחוק,  לפוליטיקה,  לאידיאולוגיה.\r\nהאמונה הדתית,  ושרידי הצניעות,  הוויקטוריאנית\r\nוהאורתודוקסית כאחד,  נשללו מהם.  במובן-מה,  אי-אפשר\r\nעוד לזעזע אותם; הם איבדו את התום שבמוסריות\r\nמונחלת,  שאין עליה עוררין. הדבר היחיד שנותר להם הוא\r\nספקנות עמוקה כלפי המניעים האנושיים,  ואיזו גרסה של\r\nאקזיסטנציאליזם תוצרת פולין - פילוסופיה שנולדה מן\r\nהמלחמה,  אחרי ככלות הכול - וההימור המתחייב ממנה,\r\nשממילא הכול אבסורדי ולכן מוטב שתנסה לסחוט כל רגע\r\nעד הטיפה האחרונה. הם כמהים לאושר ומפצירים\r\nבילדיהם שיהיו מאושרים,  שרק יהיו מאושרים,  יקרה אשר\r\nיקרה.  לימים אווכח לדעת שזה מרשם פרדוקסלי מאין\r\nכמוהו.\r\nאני הולכת לאטי מבית-הספר הביתה,  משחקת משחק\r\nשאסור בו לדרוך על הסדקים שבין ריבועי הריצוף של\r\nהמדרכה.  השמש משחקת לה בקווים וצללים.  כלום לא\r\nקורה. אין כלום מלבד הרגע הזה, שאני הולכת בו הביתה,\r\nהולכת בזמן. אבל פתאום מפלח הזמן את לבי בעצבותו.\r\nרגע זה לא יימשך לעד. עם כל פסיעה שאני פוסעת נגוז\r\nרסיס של זמן.  עוד מעט אהיה בבית,  וזה,  העכשיו הזה,\r\nיהיה אז בבחינת עבר, אני מהרהרת, ונדמה שהזמן חומק\r\nובורח אל מאחורי גבי, כמו זרם סמוי הנשאב אל תוך\r\nמערבולת סמויה.  איך יכול להיות שהמלאוּת הזאת,  האני\r\nהזאת שברחוב,  הרגע הזה השופע כל-כך,  יהיו כלא היו?\r\nכמו בפעם ההיא ששברתי בובת חרסינה גדולה וכל כמה\r\nשביקשתי להשיבה לשלמותה,  היא הוסיפה לשכב שם על\r\nהרצפה שברים-שברים.  וחוץ מזה,  הרי איני יכולה לעשות\r\nדבר בעניין המשיכה הזאת לאחור.  כמה רגעים יש לי\r\nבחיי? אני שומעת את נשימתי שלי: עם כל נשימה ונשימה\r\nאני קרובה יותר אל המוות.  אני מאיטה את צעדי: עוד לא\r\nהגעתי הביתה אבל עוד מעט אגיע,  עכשיו אני קצת יותר\r\nקרובה,  אבל עוד לא... עוד לא... עוד לא... זכרי,  אני\r\nפוקדת על עצמי,  כי אולי כך אצליח לשמר משהו מכל זה.\r\nכשתהיי גדולה,  תיזכרי בזה.  ותזכרי איך אמרת לעצמך\r\nלזכור.\r\nאני משקיעה את עצמי לתוך הנהר השוצף על גבי ומניחה\r\nלעצמי להיסחף מטה בזרמיו הזעירים המקציפים,  בלי שום\r\nהתנגדות.  רטט קל,  מענג של סכנה עובר בי; כמה נפלא\r\nלהתעטף בזרם הזה,  לחוש את האנרגיה והתנועה שלו.\r\nאחר-כך אני נעמדת כמנצחת ורצה לחוף להצטרף לחבורה\r\nשל המשפחה וידידים.  אמי שם,  וחברתה הטובה,  פּאני\r\nרוּתה - \"פּאני\" פירושה \"מאדאם\",  פחות או יותר -\r\nועוד כמה גברות עם ילדיהן.  בעליהן,  שאינם יכולים\r\nלעזוב את עבודתם,  באים רק לחלק מהקיץ.  הנשים יושבות\r\nעל גדת הנהר המוריקה,  מאחוריהן חלקות נאות,  מסודרות\r\nשל שדות חיטה,  והן משחקות בקלפים,  קוראות,  או סתם\r\nמתבטלות.  העוזרות,  שבאו אתנו מקראקוב,  מכינות את\r\nארוחת הצהריים שלנו או מבלות את שעות הפנאי שלהן\r\nבמקום אחר.\r\nקבוצה של כארבע משפחות שעשו להן מנהג לבלות\r\nאת חופשותיהן יחד,  וקֵיצים אחדים ברציפות אנחנו\r\nשוכרים כמה בתי איכרים בכפר הקטן בְּיַאלי-דוּנַיֶץ,\r\nבגבעות שלרגלי הרי טַטרה,  ומתבצרים לנו שם לתשעה,\r\nעשרה שבועות של בטלה מוחלטת.  להגיע למקום ההוא זה\r\nהחלק הקשה ביותר בכל המבצע,  כי הכפר פרימיטיבי\r\nלמדי ואנחנו לוקחים אתנו לא רק את בגדי הקיץ שלנו,  כי\r\nאם גם כל מיני אביזרי ציוויליזציה כמו גיגיות רחצה,  כלי\r\nמיטה רכים,  סירים ומחבתות,  והמון ספרים. בוקר בהיר\r\nאחד בקיץ אנחנו משכימים קום,  לוקחים מונית - מאורע\r\nנדיר! - אל תחנת הרכבת,  ואז,  בעסק גדול וברוב מהומה,\r\nמעמיסים את כל מיטלטלינו על הרכבת.  כעת אני ערוכה\r\nומוכנה למצב הרוח הקיצי שלי,  ורוב זמן הנסיעה אני\r\nמהופנטת ממקצבה של הרכבת החוזר על עצמו שוב ושוב\r\nללא סדר,  משקיפה דרך החלון על חלקות השדות\r\nהמעובדים,  על שורות הלבנים הממלאות אותי תחושת\r\nשלווה וסדר,  על ערמות השחת הזהובות הצרובות מן\r\nהשמש,  ועל האיכרים המזדקפים ממלאכתם לנופף לרכבת\r\nהחולפת.\r\nהבתים שאנחנו שוכרים בביאלי דוּנַיֶץ שייכים\r\nל\"גוֹראלֶה\",  שבט של אנשי הרים שהדיאלקט הפולני\r\nשבפיהם שונה במקצת מהדיאלקט שלנו,  והם ידועים\r\nבמנהגיהם האכזריים - רבים מהגברים נושאים אתם\r\nגרזנים קטנים,  חינניים התחובים להם בחגורותיהם,\r\nולעתים,  אחרי חתונות או חגיגות אחרות,  אנחנו שומעים\r\nיעל קרבות שבמהלכם משתמשים בכלים הללו בדרכים\r\nאלימות למדי.  אבל אנחנו אנשי עיר,  וחדשות כאלה\r\nמגיעות אלינו רק מפה לאוזן. הבית שאנחנו מתגוררים בו\r\nנקי וערום,  ובו רצפות עץ לא-משויפות וגבעולי קש חדים\r\nהמזדקרים מן המזרנים, ומנורות נפט ושולחנות עץ גסים.\r\nבחדרים עומד ריח חזק, טוב, של עץ גולמי וחציר ואוויר\r\nהרים צלול, ובחוץ יש גינה קטנה שנשתלה כלאחר-יד\r\nונדמה שהיא מכילה אה כל המגוון הססגוני של החיים:\r\nפרחי אמנון ותמר בשלל צבעים, אפונה ריחנית המטפסת\r\nעל קיר הבית, שמיר המפיץ את ריחו החריף, וצנוניות\r\nבהירות, קשות, שלפעמים אנחנו קוטפים ואוכלים אותן\r\nעם לחם השיפון בארוחת הבוקר.\r\nבבקרים אני נכנסת לרפתות,  ששם אני יכולה לצפות\r\nבאיכרות,  בחצאיות רחבות,  ארוכות,  שחולבות את\r\nפרותיהן או חובצות חמאה בחביות עץ קטנות.  רק לעתים\r\nרחוקות הן מדברות אתי או זו עם זו,  אבל אני אוהבת\r\nלשבת בקרבתן,  לעקוב אחר תנועותיהן המאומצות,\r\nהסבלניות.  ולפעמים אני עומדת בצד בשעה שהן מכבסות\r\nאת הכבסים שלהן בנחל הקריר,  וצופה במצעים המלבינים,\r\nהבוהקים בתוך המים הצלולים.  בהמשך היום אני יוצאת\r\nלשוטט ביערות ובשדות הסמוכים עם מארֶק,  ואנחנו\r\nממציאים משחקים או מגלים חלקים חדשים של האזור.\r\nמארֶק הוא בנה של פאני רוּתה ואנחנו מכירים זה את זה\r\nמינקוּת,  ועושים תחרויות ריצה בפארק,  ומבקרים זה בביתו\r\nשל זה,  ומתאמנים בפסנתר יחד.  הוא החבר הכי טוב שלי,\r\nאני חושבת,  אלא שיש כאן סיבוך מסוים: אני מאוהבת בו.\r\nאיני מסוגלת להתנתק ממנו,  אף-על-פי שלפעמים הוא\r\nמעולל לי תעלולים שפלים של בן; הוא מפיל כרך עב כרס\r\nעל ראשי כשאני עוברת לפני חלון ביתו,  ופעם אחת הוא\r\nמנסה לדחוף אותי בכוח לתוך בור ביער,  שמתברר\r\nשהגרמנים השאירוהו שם,  ואולי עוד יש בו כמה מוקשים.\r\nיש ימים שהוא פראי כל-כך שאמי אוסרת עלי להיפגש\r\nאתו: אבל ללא הועיל - אני רצה לביתו בכל הזדמנות.\r\nאנחנו מדברים זה עם זה בלי הפסקה, ובמשחקים עם\r\nילדים אחרים אנחנו צוות. לעתים, בערבים, אנחנו\r\nמטפסים במעבי היער ומגיעים לאחו הפתוח, מלא פרחים,\r\nומצטרפים שם לקבוצה של ילדי איכרים יחפים הצולים\r\nתפוחי אדמה במדורה תחת כיפת השנמים; טעם נפלא יש\r\nלקליפה השרופה של תפוחי-האדמה באוויר הלילה, ואחר-\r\nכך אנחנו מפלסים את דרכנו במורד השביל החשוך\r\nוהשורשים המסוקסים של העצים משמשים לנו מדרגות.\r\nולפעמים,  בימים של שמש,  אנחנו עומדים תחת מפל מים,\r\nמרטיבים את בגדינו כליל,  ואני חשה הן את הפראות\r\nהגואה בתוכי והן את הביטחון שנוסכת בי נוכחותו של\r\nמארֶק.  למרות המשחקים המסוכנים הללו שאנחנו משחקים\r\nזה עם זה,  אני מאמינה באמונה שלמה שכוחו הגופני הרב\r\nמשלי נועד להגן עלי.\r\nכשמגיעה עונת איסוף החציר,  מארֶק ואני מצטרפים\r\nלכפר כולו ויוצאים על עגלות משא רתומות לסוסים,\r\nהמיטלטלות מצד לצד,  אל השדות הזרועים ערמות\r\nשמנות,  נמוכות של חציר.  שם אנחנו חולקים את זמננו\r\nשווה בשווה בין התחפרות בתלוליות הקש דמויות האיגלו\r\nובין השימוש בקִלשונים שבידינו,  אבל האיכרים עובדים\r\nקשה,  עד חצי היום,  שאז באות נשים אחדות מהכפר\r\nומביאות תפוחי אדמה ונקניק וחלב חמוץ.  אחר-כך\r\nהעבודה מתחדשת ונמשכת עד שקיעת השמש,  ואז אנחנו\r\nעולים שוב על העגלות,  שכעת הן עמוסות הרים גבוהים\r\nשל חציר - כה גבוהים שהם מגיעים כמעט עד תקרת\r\nהמתבן שבו מאחסנים אותם לימי החורף.  לאחר פריקת\r\nהחציר מארֶק ואני משחקים לנו בעליית הגג של המתבן,\r\nהאפופה ריח חמים של סוסים וקש טרי.\r\nלעתים קרובות,  כשהמבוגרים שקועים במשחקי\r\nהקלפים או בשיחות שלהם,  אני שוכבת תחת עץ התפוח\r\nבגינה ומביטה מעלה אל העננים הזזים,  וזה מספיק לי.  אני\r\nאוהבת להיות לבד לפעמים,  ולחשוב לי מחשבות-\r\nלא-מחשבות,  מחשבות ירוקות כנגד השמים הכחולים.\r\nואני אוהבת להלך בשבילים הצרים ולתעות בשדות\r\nהבשומים אחרי שקיעת השמש,  כשהכוכבים מתחילים\r\nלצאת והאופק ניגר לתוך אגן גדול והשֶקט הומה רק לי,\r\nבורא שקט גדול בתוכי.\r\nבימי ראשון פוסקת המולת חיי הכפר,  אבל באמצע\r\nהבוקר מתחילים פעמוני הכנסייה לדנדן,  ותהלוכה כבדת\r\nסבר נעה לאטה בדרך העפר,  הדרך הראשית של הכפר.\r\nבאירועים האלה האיכרים כולם בנעליים ובבגדי יום\r\nראשון החגיגיים שלהם,  הנשים בלסוטות רקומות לתפארת\r\nמעל לחולצותיהן הלבנות,  וראשי הגברים חבושים כובעים\r\nשחורים בעלי תיתורות רחבות נוקשות,  שנוצה מלוכסנת\r\nנעוצה בהן. כולם הולכים יחד בקצב אחיד,  איטי,  שרים\r\nמנגינות מתוקות,  תמימות על ישו ומריה.\r\nובלילה,  בשעה שאני נרדמת,  לפעמים אני שומעת את\r\nהאיכרים השבים משדות ואפרים,  שרים שירים מוֹדָליים,\r\nטהורים,  פראיים,  מוסיקה שמעודי לא שמעתי כמותה -\r\nואז אני מתמלאה געגועים (\r\ntesknota\r\n),  אף שאיני יודעת אל\r\nמה.\r\nאני בגיגית הרחצה שלי,  שהועמדה על שולחן חדר\r\nהאורחים שלנו,  וידיה הגדולות,  המחוספסות של צ'וֹצ'ה\r\nבּרוֹניה רוחצות אותי.  מגע טוב ונעים יש לידיים האלה,\r\nואני אוהבת את האופן שהיא עוטפת אותי במגבת כאילו\r\nהייתי חיה קטנה,  גמישה.  אחר-כך היא מייבשת את שערי\r\nומסרקת אותו גלים-גלים,  כדי שאיראה \"יפָה כמו פרח\".\r\nצ'וֹצ'ה פירושה \"דודה'לה\",  אבל אני יודעת שאין היא\r\nקרובת משפחה אמיתית,  ושיש לה מעמד לא-ברור בביתנו.\r\nהיא ממעמד חברתי נחות משלנו - זה ברור לי -\r\nובכל-זאת שמור לה מקום מיוחד מאין כמוהו בלבם של\r\nהורי.  הלוא בזמן המלחמה היא עזרה להצילם מרעב; אולי\r\nעזרה להציל את חייהם.\r\nהורי פגשו את צ'וֹצ'ה בּרוֹניה בבית שהסתתרו בו בשנה\r\nהאחרונה של המלחמה,  לאחר שכמה אוקראינים גילו את\r\nהבונקר שלהם ביער.  אף-על-פי שעוברי האורח המזדמנים\r\nהאלה הבטיחו להם שישמרו על סודם,  ידעו הורי שזה\r\nהזמן להסתלק משם.  יותר מדי אוקראינים תמכו בגרמנים.\r\nהתברר שתחושת הבטן של הורי היתה נכונה,  תחושות\r\nכאלה היו חייבות להיות נכונות במצבם.  ימים מספר לאחר\r\nמכן סרק הגסטפו המקומי את האזור ביסודיות.  אבל\r\nבינתיים כבר מצאו הורי מישהו שהיה מוכן לתת להם\r\nמחסה.  אמי מציגה תמונה משונה של האיכר שהיה להם\r\nמושיע יעיל: קמצן,  כמעט אילם,  גיבן.  שני בניו הגברתנים\r\nהשתייכו ל\"בַּנְדֶרוֹבְסקי\" - קבוצה פשיסטית של פרטיזנים\r\nסוף עמוד 30",
    "Author": "אווה הופמן",
    "Language": "אנגלית"
}