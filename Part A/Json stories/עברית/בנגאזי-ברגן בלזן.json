{
    "Article-name": "בנגאזי-ברגן בלזן",
    "Article-text": "\r\nבסוף חודש אפריל 1941 היא ראתה את המדבר\r\nמביס את עצמו. האדמה היציבה ורְווּיַת הביטחון של מדבר סהרה לא עמדה עוד\nפעם בפני רוחותיו. השלב שבו היו הרוחות ניגפות בדרך כלל וחדלות לפרוע באדמה, לא\r\nהתרחש הפעם. דומה היה על עיניה שהשלב הזה אבד. על לבה דומה היה שהמדבר\nעצמו אבד. הרוח קילפה\r\nבקדחתנות את האדמה משכבותיה העליונות ויצרה\nעוד ועוד מערבולות של חול שהלכו והתעבו. האוויר הלך\r\nונעכר. השמש נחשפה והסתתרה חליפות. לרגע ארוך אחד צל גדול גבר על הכול.\r\nמאז יום הולדתה הרביעי היה המדבר לשמיכה חמה שכיסתה את הווייתה. מאז אותו\nיום, היום שבו לקח\r\nאותה אביה אל המדבר בפעם הראשונה בחייה,\nהשהייה בו חיממה אותה. עכשיו, כשלא זיהתה עוד את המדבר,\r\nהיא חשה חשופה כולה לכל רוחות העולם. מבעד לעננת החול שהסתלסלה באוויר\nהיא התבוננה ארוכות\r\nבחמשת הגמלים שחלפו מולה במרחק מטרים אחדים,\nמצַפָּה שהמדבר ישוב וישתקף בהתנהגותם. אבל הליכתם\r\nהטבעית הנינוחה והעצלה היתה לרקיעות מהירות ועצבניות, עד שנראָה לה כאילו\nהם מבקשים להיפטר\r\nמדבשותיהם. היא הסיטה את פניה לעבר הרקיע,\nמבקשת להיאחז במראה הכנפיים המוכרות של הנשרים ולעוף באמצעותו מעל התמונה הזרה שנגלתה\nלנגד עיניה — לשווא. מבעד לפתיתי החול ראתה ציפורים חובטות בבהלה באוויר — עופות דורסים\nהמנערים מעליהם את המוניטין שיצאו להם כמלכי השמים. היא רצתה לחזור הביתה. רוחותיו\nהחזקות של המדבר סחפו מעליה לא רק את הכיסוי של הווייתה, אלא גם את הזיכרון הבהיר של\nביתה. היא רצתה שהבית ישוב ויהיה שלה.\r\nהיא עלתה על המשאית שהביאה אותה\nלמדבר והמתינה שהמטיילים האחרים יעלו עליה. כל אימת שיכלה היתה מְרצה את געגועיה התמידיים\nלמדבר ומצטרפת למשאית שיצאה אליו ממרכז בנגאזי לטיול של כמה ימים. הרוב המכריע של הנוסעים\nהיו בדרך כלל יהודים וערבים שביקשו לשכוח לזמן־מה את עול הקיום ולהישכח על ידו. בעל\nהמשאית, אדם בשם זוֹהֵיר, ביקש להתקרב לאביה בשל מעמדו הכלכלי, ולכן היא לא שילמה בעבור\nהנסיעות. יתר על כן, בזמן הנסיעה תמיד זכתה ליחס מיוחד — זוֹהֵיר דאג לספק לה אוכל\nמשובח, וכן שמיכות איכותיות בעת הצורך.\r\nעתה ישבה במשאית ועיניה עצומות. היא ביקשה לראות את המדבר שלה, זה המוכר\nלה. היא לא רצתה לחזות בהתייבשותו המהירה בתוך מדבר אחר, זר. גם כשהחלה המשאית את דרכה\nחזרה לעירהּ, היא הוסיפה לשבת ועיניה עצומות.\r\nעד שהגיעו אל גַ'בֶּל אֶל־אַחְ'דַר. רק אז פקחה במקצת את עיניה. היא הכירה\nבעיניים עצומות את רצועת ההרים הזאת, שהפרידה בין המדבר ובין בנגאזי. עליה היו מונחות\nאבני היסוד של מאווייה. שם, על רצועת ההרים שבין העיר שלה ובין המדבר, שם רצתה להגשים\nאת חלומה להקים ביום מן בימים בית ספר תיכון מודרני לתלמידות היהודיות ולתלמידים היהודים\nשל בנגאזי. היא חשבה שהאדמה הטובה של גַ'בֶּל אֶל־אַחְ'דַר תוכל להצמיח את החלום הזה.\r\nעכשיו היא שמעה רעש מטוסים, ומבעד לחרַכּי עיניה ראתה את האנשים מדלגים\nממקום למקום בתוך המשאית, מבטיהם טרודים, וגופם, המחפש שוב ושוב תנוחה נינוחה, מעיד\nעל חשש הולך ומעיק שמא אירע בבנגאזי דבר־מה נורא. היא הבחינה בכך שכמה מהם התרעמו בידיים\nשלוחות ובאצבעות זקורות על נהיגתו האטית של הנהג ודחקו בו להאיצה, כאילו, כך חשה, ההגעה\nליעדם תביא להם מזור למחלה שמקננת בהם זה זמן רב.\r\nככל שהמשאית התקרבה לבנגאזי כך הלכו עיניה ונפקחו, עד שאיימו לאכלס בתוכן\nאת הבתים שהחלו מבצבצים אט־אט מעבר לחולות. כשהגיעה המשאית לפְּיָאצָה דֵל מוּנִיצִ'יפְּיוֹ\nהיא הביטה בפנים זורחות בגגות הלבנים, בסמטאות הצרות שילדים שיחקו בהן כדורגל, באִמהות\nשכיבסו חיתולים בחצרות המרובעות, ובמזרקת המזלות העגולה שהיתה ממורקת כתמיד. להפתעתה,\nהיא לא ראתה את החיילים האנגלים שכארבעה חודשים קודם לכן כבשו את מחוז קירינַייקָה\nמידי האיטלקים ששלטו בו במשך כמעט שלושים שנים. היא שאפה מלוא ריאותיה את האוויר של\nבנגאזי, והוא היה רווי בריח הים. כך יכלה לנוח קמעה. כשם שהמדבר היה בעבורה שמיכה חמה\nשכיסתה את הווייתה מאז ילדותה, כן היה לה הים מעין מיטה שעליה שכבה. ריחו תמיד הפיג\nאת עייפותה. מראה גליו שטף ממנה תמיד קשיים, מצוקות ומכאובים.\r\nהיא ירדה מן המשאית וצעדה לאורך וִיָה דֵל\r\nמוּנִיצִ'יפְּיוֹ. עיניה נפקחו עתה לראות את מה שלא היטיבה לראות במשאית:\nפניהם של תושבי העיר, שממנה נעדרה ארבעה ימים תמימים, לא היו כתמול שלשום.\r\nהן רמזו על דבר־מה חדש בתכלית — בייחוד פניהם של התושבים היהודים. היתה\nבהן ארשת שהסגירה את בעתת\r\nההילכדות של מי שנתונים במלואם לחסדי הגורל.\nאחדים מהם הביטו בהיחבא בשמים התכולים, כמבקשים להיות\r\nניבטים, ואחרים הצטנפו וכבשו את פניהם בקרקע. היא\r\nהאיצה את צעדיה ואמרה לעצמה: עַאדִי סילבנה, עַאדִי,[if !supportFootnotes][1][endif]\r\n[if !supportFootnotes][1][endif]\r\n[1]\r\nאבל ניסיונותיה לא עלו יפה, וככל שהלכה וקרבה לוִיָה\r\nגֵ'נֵרָלִי בָּרִיקוּלָה, כך הלך והואץ דופק הלב שלה; וככל שהלכה וקרבה\nלרחוב שגרו בו היא ובני משפחתה, אביה\r\nואִמה ואחותה, כך\nדומה היה עליה שהדופק מכריע את לבה.\r\nכשהגיעה אל סף הבית לא חשה עוד בהלמות לבה.\r\nהיא פתחה אט־אט את שער הברזל הירוק. החריקה\r\nשהשמיע צרמה לאוזניה יותר מאי־פעם. היא צעדה על שביל המרצפות, מביטה לימין\nולשמאל בחול שבצדיו\r\nכדי להימנע מלראות מיד את מדרגות הבטון\nשאליהן פסעה. היא תחבה את המפתח בתוך חור המנעול ופתחה\r\nאת הדלת, ואז חשה בדבר בלתי אפשרי לכאורה: הבית לא היה בבית. הגרמופון\nהגדול שהביא אביה מאחת\r\nמנסיעותיו הרבות לנפולי, ארבעת השטיחים\nהקווקזיים שאִמה עמלה רבות להניחם כך שיכסו במדוקדק את\r\nכל רצפת הסלון, האוֹרְלוֹג'וֹ שרק לעתים רחוקות הראה\r\nאת השעה המדויקת, הלַמְפָּדַרְיוֹ, הנברשת שאביה נהג להזיז כדי שיוכל\nלקרוא כהלכה את המסמכים שקיבל\r\nמ\"פְרָטֶלִּי קַפּוֹנֶה\", חברת\nהבנייה הנפוליטנית של האחים קַפּוֹנֶה שאת מוצריה ייבא ללוב, שתי הכורסאות האדומות\r\nשאחותה הצעירה טוני אהבה להצביע עליהן ולהכריז באוזני חברותיה \"אוּן\nאַפַּרְטָמֶנְטוֹ אָרֵדָטוֹ,\" דירה מרוהטת,\r\nאף על פי שגרו בבית פרטי ולא בדירה — כל אלה נותרו\r\nעל כנם, ובכל זאת, הבית לא היה בבית. האווירה הנעימה והבטוחה שהגדירה\nאותו כמו נעקרה ממנו.\r\nהיא יצאה משם במהירות ועשתה את דרכה אל החנות\r\nשל אביה. בדרך חצתה את סוּק דְלַאם — שוק החושך\r\n— וראתה כיצד הרוכלים מצדיעים לשקיעת השמש ומקפלים בהכנעה את דוכניהם.\nעימאד, בעליו של דוכן\r\nהתכשיטים, גבר שדוף בעל אף נשרי ועור בהיר\nיחסית שהעניק לה מפעם לפעם שרשרת או טבעת חינם אין\r\nכסף, פנה אליה ושאל: \"שַׁא חַאלֶכּ סילבנה?\" [if !supportFootnotes][2][endif] היא שבה\r\n[if !supportFootnotes][2][endif]\r\n[2]\r\nואמרה לעצמה ששאלה זו נשאלה בדיוק כפי שנשאלה\r\nתמיד, אבל שוב ושוב התקשתה להאמין לדבריה שלה עצמה. היא לא יכלה להימנע\nמלהבחין ברעד הקל שהתגנב אל זנב השאלה בקולו של עימאד בדיוק כשהחל\r\nלהגות את שמה.\r\nכשחלפה על פני דוכן הבוטנים והגרעינים, חיפשה את עיניו של רַאבַּח. במקום\nלקבלה במאור פנים כפי שעשה\r\nתמיד, הוא רק הפטיר לעברה ברכת שלום חטופה,\nומיד כופף את צווארו הארוך והדק ונעץ בכל כוחו את מבטו\r\nבתוך אחד השקים הגדולים שהתגבבו תחתיו, כאילו\r\nביקש לקבור את עיניו בין הגרעינים שבתוכו.\r\nכשהגיעה לוִיָה קָלַנְצוֹ האור התחנן אל החשכה לכמה\r\nדקות נוספות של חיים. היא פחדה להמשיך לצעוד. היא\r\nעמדה בקצה הדרומי של הרחוב ולטשה עיניים בכיוון החנות של אביה, במרחק\nמאה מטר ממקום עומדה.\r\nלאחר השתהות של כמחצית הדקה אזרה אומץ והחלה\nצועדת אליה. החום והלחות הכבדים לא הקלו עליה. כל\r\nצעד שעשתה קדימה הסיג את מחשבתה לאחור וגרם לה לחשוב על אירוע קדום יותר\nבשרשרת האירועים שחוותה\r\nבאותו יום. כשהגיעה כדי עשרה מטרים מן החנות,\r\nהשתהתה מחשבתה על המדבר הזר, האבוד, שראתה בבוקר.\r\nהחנות היתה מוגפת. תריס המתכת סגר עליה לחלוטין.\r\nהיא ידעה שזה לא אמור להיות כך; אביה או זיַאד המנהל,\r\nשעדינותו ותבונתו תמיד עוררו בה התפעלות, נהגו לנעול את הדלת ולהוריד\nאת תריס המתכת רק בשעה\r\nמאוחרת יותר. היא חשה אובדת עצות והתחילה\nלרוץ לאורך וִיָה קָלַנְצוֹ בלי לחשוב בדיוק לאן מועדות פניה.\r\nכל שרצתה היה לברוח מפני המחשבה שדבר־מה רע קרה לאביה, לאִמה ולאחותה,\nאבל מחשבה זו רדפה אותה כמו\r\nחיית טרף. היא רצתה להגיע למקום שבו תוכל\nלהטביע אותה ולחשוב במקומה מחשבה אחרת, שקולה יותר.\r\nחוף הים ג'וּלִיאָנָה היה בשבילה מקום מפלט כזה. מכל חופיה של בנגאזי,\nואפילו משלל חופיה של לוב כולה,\r\nהוא היה האהוב עליה ביותר. היא לא חדלה\nלהתגעגע לחוף ג'וליאנה אפילו כשהיתה מפליגה עם בני ביתה על\r\nסיפון ה\"קָרֵרָה\", האונייה ששטה מבנגאזי לטריפולי, כדי\nלבקר את בני משפחת זָרוּק בביתם מעל חוף לִידוֹ, שרבים\r\nמבני לוב החשיבו דווקא אותו לחוף המרהיב ביותר בצפון אפריקה. בשבילה,\nהמפרץ של חוף ג'וליאנה היה\r\nגוף חי ואוהב. היא לא ראתה בו משהו דומם\nשהוטל על כורחו אל תוך העולם. בחול הלבן והרך של חוף ג'וליאנה\r\nיכלה לשקוע באמת ובתמים בתוך עצמה. בין סלעיו\r\nיכלה לברוח מלטישת העיניים הפולשנית של הגברים — היהודים, הערבים או האיטלקים\n— השרועים עליו.\r\nברגעים הרבים ששימש לה הים מיטה לשכב עליה,\nחוף ג'וליאנה היה לה ככרית נעימה. עכשיו פתחה בריצה אל\r\nהחוף, הולכת ומרחיבה את צעדיה ככל שהתקרבה אליו. כשהגיעה לוִיָה רומא\nכבר שרר חושך מוחלט. היא אמרה\r\nלעצמה שדי יהיה לה אם תגיע ללוּנְגוֹ־מָרֶה,\nלטיילת, ובאור פנסיה הידידותיים תוכל להתבונן בחוף ג'וליאנה.\r\nואכן כשהגיעה מתנשפת לטיילת לא ראתה צורך לרדת אל החוף, רק עמדה מאחורי\nמעקה הבטון והביטה\r\nבים לאור הירח והפנסים. המים געשו, הגלים\nהתנפלו כדרכם על הסלעים האיתנים. היא נרגעה במקצת. היא\r\nנזכרה שאִמה ציינה את דבר חתונתה הערב של בִּתה של אחת מחברותיה, ושיערה\nשהוריה ואחותה יצאו לחתונה\r\nמתוך הנחה שהיא עצמה לא תשוב מן המדבר אלא\nבבוקר המחרת. היא תחבה את ידה השמאלית לכיס המכנסיים שאביה הביא לה מרומא, מן הסתם\nבניגוד לרצון אִמה,\r\nשלפה ממנו גומייה וליפפה אותה סביב שערה\nהארוך החלק, שאבק המדבר צבָעו לבן והותיר בו רק זכר לשחור\r\nשתחתיו. הדבר הראשון שתמיד השתוקקה אליו עם שובה מטיול במדבר היה מקלחת.\nהיא אהבה לעמוד שעה\r\nארוכה מתחת לזרם המים, להסתבן באטיות, לראות\nכיצד עורה השחום נגלה בפניה, ולחפוף את שערה בטְרוֹצִי, סבון שהיה יקר המציאות ולפיכך\nהשתמשה בו רק לקראת אירועים חשובים. והנה עכשיו, במקום המקלחת המוכרת העדיפה לשטוף\nמראשה את שיירי המחשבות המבהילות שנותרו בו.\r\nסילבנה נשענה על מעקה הבטון והוסיפה להביט בים. הבהלה שאחזה בה כמו נסחפה\nלעומקו וכמעט טבעה בו, אלא שפתאום הפריע את רחש הגלים רעש מוזר, ספק חריקה ספק מכה\nיבשה. היא הביטה לשמאלה ולימינה, מנסה לאתר את מקורו, אבל לא ראתה דבר חוץ משורת הפנסים\nהמאירים את הטיילת. היא הביטה לאחור ולא ראתה דבר לבד משורת העצים שהיו כִּגבולה האחורי\nשל הטיילת, ופנתה להביט שוב בים. כעבור שניות אחדות הרעש נשמע שוב, אלא שעתה הגיע לאוזניה\nחד הרבה יותר. לא היה לה ספק שהיו אלה צעדים, אף על פי שמעולם לפני כן לא שמעה כמותם.\nהם לא דמו כהוא זה לצעדי בניה ובנותיה של בנגאזי, גם לא לצעדי הקָמִיצֶ'ה נֵרִי, הפשיסטים\nהאיטלקים, שאוזניה כבר הורגלו לשמוע את קצב הילוכם המהיר והדחוס. הצעדים שהדהדו עכשיו\nבאוזניה היו אטיים וחזקים מאוד. את תודעתה פילחה לפתע מחשבה עלומה לה: לצעדים הללו\nיש קיום עצמאי, והם לא נשמעים בהכרח למי שצועד אותם.\r\nהיא הביטה שוב לימינה. נתזי המים הרטיבו את הקיר שניצב צמוד למעקה הבטון.\nהלחלוחיות הטרייה שדבקה בו העצימה את חרדתה. להרף עין הוא נראה לה זר; לא היה זה אותו\nהקיר שאהבה להסתתר מאחוריו בילדותה, כאשר שיחקה מחבואים עם חברתה הערבייה נַסרין. לא\nהיה זה הקיר שבשנות ילדותן המוקדמת היו היא וחברתה\r\nליזי סבן קוראות לו חֵיט לֶחְלַאמְת — קיר החלומות — מפני שנהגו להסתופף\nלמרגלותיו ולחלום יחד חלומות בקול רם. עכשיו העשבים, שמאז ומתמיד כיסו רק את\r\nהחריצים שבין לבני הקיר, פלשו גם אל תוך הלבנים עצמן. עכשיו התגלו בו\nשברים שקודם לכן לא ראתה\r\nמעולם.\r\nהיא הביטה לאחור, ופתאום עמדה על מקור הרעש.\r\nלבה הלם בה בחוזקה: במרחק מטרים אחדים ממנה עמד\r\nאדם זר שכמותו לא ראתה מעולם. לא היה דבר וחצי דבר בינו ובין החיילים\nהאיטלקים והאנגלים שראתה\r\nבבנגאזי. למרות החום הכבד והלחות החונקת\nהוא נעל מגפיים שחורים גבוהים, מכנסיו המגוהצים בקפידה\r\nנתונים בתוכם, ושרוולי חולצתו הארוכים הדוקים אל זרועותיו. כפתורי החולצה\nשלו היו רכוסים כמעט עד\r\nמחצית צווארו, על כיסיה עיטורים מעיטורים\nשונים, ולראשו כובע מצחייה מעוטר סמל מתכת נוצץ בדמות\r\nנשר. מבטה החרד נע הלוך ושוב על כל אחד מפרטי לבושו, מבקש לפענח את משמעותם.\r\nהיא נצמדה אל המעקה. החייל קרב עד אליה, הסיר את\r\nכובעו ופנה אליה בשפה שלא שמעה מעודה. אורך הרוח\r\nוהנעימות שקרנו ממבטו היו מנוגדים לחלוטין לחזותו ולצליל של שפתו. מבוהלת\nהניעה את ראשה לסמן לו\r\nשדבריו אינם מובנים לה, אך הוא חזר עליהם\nשוב ושוב עד שפעפע בין אוזניה רצף צלילים אחיד: \"גוּטֶן אַבֵּנְד.\"[if !supportFootnotes][3][endif]\r\n[if !supportFootnotes][3][endif]\r\n[3]\r\nהיא פלטה: \"טִיֶבּ, טִיֶבּ,\" והתחילה להתרחק לאורך\r\nהמעקה, הולכת ומגבירה את קצב הליכתה, מתפללת\r\nבלבה להופעתה של קָרוֹסָה, העגלה הרתומה לסוס\r\nששימשה מונית לתושביה המבוססים של בנגאזי. בימים\r\nכתיקונם נרתעה מן הנסיעה בקָרוֹסָה. היא לא אהבה את\r\nמראה הגלגלים השחורים שבצדיה, שתמיד נראו לה כמו שתי אוזניים ענקיות המודבקות\nלראש קטן; היא לא\r\nאהבה את השילוב הגס בין עץ למתכת בלב הגוף\nשלה, ויותר מכול סלדה מן המכות התכופות שבעלי הקָרוֹסָה\r\nנהגו להפליא בסוסם, כביכול כדי לְרַצות את הלקוחות ולמעשה כדי לרצות את\nתאוותם הבלתי מרוסנת להעלות\r\nעל העגלה לקוח חדש מהר ככל האפשר. אבל באותם\nרגעים, כשהחייל חזר על דבריו מאחוריה ואי־הוודאות\r\nנפערת לפניה, הקָרוֹסָה הצטיירה בראשה כעריסה מגוננת.\r\nעכשיו התאוותה לשמוע את קרקוש הגלגלים,\nאת צליל הפעמון המטריד המכריז על הגעה למחוז חפצך, את\r\nהאנקות הבוקעות מגרונו של הסוס המעונה.\r\nדבר מכל אלה לא שמעה. תחת זאת הופיעו מולה בזה אחר זה רחובותיה של בנגאזי,\nשסרו ללא ערעור\r\nקל שבקלים למרותה של העלטה. היא ראתה את\nאור הירח משתכשך רק להרף עין במי הים ואת אורם החלש\r\nשל פנסי הלוּנְגוֹ־מָרֶה. היא חצתה את הכביש במהירות  והתחילה לרוץ לאורך וִיָה קוֹרְסָה איטליה. בבקשהּ\nאחר\r\nדרך מוארת סטתה ממנהגה ופנתה אל פְּיָאצָה\nפֵּנֶה. היה בכך משום עיקוף, אולם אזור המסגד הישן היה מואר\r\nתמיד, למעט באותם חודשים אחרונים שבהם הפגיזו מטוסים בריטיים את העיר.\r\nואכן כשהגיעה לאֶל־מַסְגַ'ד, המסגד בה\"א הידיעה, הגדול והמרכזי שבמסגדי\nהעיר, חשה הקלה. הבניין הזה\r\nהיה הניגוד המוחלט לדמותו של החייל שזה\nעתה ראתה בלוּנְגוֹ־מָרֶה. לא היה בו דבר מאיים והוא הופיע מולה כביתם המוכר של תושביה\nהחוקיים של עירהּ. סביבתו הוארה באור יקרות, ושני גברים, לבושים גלביות לבנות ולראשם\nכיפות לבנות רחבות, חלפו על פניה. הם לא הבחינו בה.\r\nלא היה זה עניין של מה בכך עבורה לחוש תחושת הקלה במסגד. במשך אחת עשרה\nהשנים שקדמו לרגע הזה, מאז היתה בת עשר, הגיל שבו כבר החלה להסתובב בחלקים שונים של\nהעיר ללא השגחת אִמה, היה לה אֶל־ מַסְגַ'ד כשדה מוקשים בתוך עירהּ שלה, מקום שתמיד\nהעדיפה לעקוף אותו. אִמה לא אפשרה לה להתייחס אליו אחרת. בילדותה, כל אימת שהביעה רצון\nלראות את המתרחש מאחורי שער הברזל שהוליך אל כניסת הרחבה המרוצפת, נהגה אִמה למשוך\nבידה לכיוון   הנגדי והתייחסה אליה כאל מי שנכנס\nבה שד. בבגרותה, כל אימת שיצאה מביתה בלי לומר במדויק לאן מועדות פניה, היתה אומרת\nלה אִמה, בהתכוונה לדרך המובילה למסגד: \"יַא סילבנה, יַא עַזִיזְתִי, מַא תַמְשׁישׁ\nמִן הַנַאיַא.\"[if !supportFootnotes][4][endif]\nבדרך כלל לא שעתה סילבנה לאיסורים שהטילה עליה אִמה, הם נבלעו כגרגירי חול זעירים ביד\nהרחבה שבה אביה העניק לה חירויות: \"בִּנְתִי, אַ־דִנְיַא כַּאמְלָה קְדַאמְכּ,\nוַאדְעָה,\"[if !supportFootnotes][5][endif]\nהיה אומר לה לפעמים, אבל ההוראה של אִמה, שלא תתקרב לאֶל־מַסְגַ'ד, הזדהרה מולה משום\nמה. אלא שעכשיו קרסו כל אזהרותיה של אִמה וההרגשה החמימה שהשרתה עליה הקִרבה למסגד\nהתחזקה דווקא. גם זמזום מרוחק שנשמע פתאום, ככל הנראה רעש מנועיו של מטוס קרב, לא ביטל\nאת התחושה הזאת. סילבנה פתחה את שער הברזל.\r\n[if !supportFootnotes][4][endif]\r\n[4]\r\n[if !supportFootnotes][5][endif]\r\n[5]",
    "Author": "יוסי סוכרי",
    "Language": "עברית"
}