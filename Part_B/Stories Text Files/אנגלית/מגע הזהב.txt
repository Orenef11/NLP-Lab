מאת מארק ברנֶט יזמים מוּנָעים על ידי דחף ייחודי שמביא אותם למקום שאליו הם רוצים להגיע.
התמקדותם כה חזקה, ששום דבר לא יסיט אותם או ישנה את תוכניותיהם.
לפני שנים, זמן רב לפני שפגשתי את דונלד, קראתי את ספרו הראשון, The Art of the Deal .
באותה תקופה מכרתי חולצות טריקו על החוף בלוס אנג'לס.
בין לקוח ללקוח קראתי שוב ושוב את האמנות שלי:
איך לעשות עסקים.
במיוחד הערכתי את העובדה שהספר נכתב לאדם כמוני - מישהו שמעולם לא למד מנהל עסקים.
הייתי מלא הערצה לאיל הנדל"ן הזה, דונלד טראמפ, ולא האמנתי שאראה אי פעם את האיש במו עיני.
ברור שלא האמנתי כי אפגוש אותו.
וכמובן לא דמיינתי שאעשה עסקים איתו.
אחד הסיפורים שאני זוכר היטב מהספר האמנות שלי:
איך לעשות עסקים היה זה שבו סיפר דונלד כיצד הוא מסוגל לגלות "מפסידן".
הוא הסביר כי מפסידן הוא אדם שמצמיד שלט "למכירה" על מכונית מלוכלכת.
אף על פי שזה מובן מאליו, מדהים לראות מה רב מספר האנשים הנוהגים בדיוק כך בדרכים שונות ובעסקים שונים.
רוברט מכר יותר מ־ 30 מיליון ספרים בכל רחבי העולם.
אין ספק שיש לו מסר שאנשים רוצים או חייבים לשמוע.
הוא רואה את עצמו בעיקר כמורה, ואני מודה שאני רואה גם את דונלד כמורה.
לתוכנית "המתמחה" יש משמעות חינוכית חבויה שאותה הוא מנצל היטב, ולדעתי זוהי אחת הסיבות לכך שתוכנית הטלוויזיה מכה הדים ונמשכת זמן כה רב.
לשני המורים הללו - שני ענקי העסקים - יש מסר שנועד לכולנו.
כפי שמראה מגע הזהב, יזמות היא משהו שבימים אלה נושא באחריות מסוימת, או לפחות חייב להיות כזה.
לכן הספר הזה יוצא לאור בדיוק בעת הנכונה.
אנחנו זקוקים לאנשים שיש להם הכישרון ליצור משרות.
אותם אנשים שיש להם הכישורים או היכולת להיות יזמים, חייבים לטפח את הכישורים הללו כדי לתרום לחברה שלנו.
ספר זה נכתב בידי שני יזמים מוכשרים ביותר, שונים מאוד מבחינת רקעם, הסוקרים את הנושא משתי נקודות מבט שונות.
כל מי שרוצה להיכנס לליגה הגבוהה של היזמות חייב לקרוא את הספר הזה ביסודיות.
יזמים מתאפיינים במיקוד ייחודי ובדחף חזק.
הבחנתי בכך אצל דונלד מזמן, וגם רוברט הוא כזה.
אני יכול לומר לכם שהדחף שלהם הוא ממש מוחשי.
הם אינם עוצרים, והצלחותיהם מרשימות ביותר.
אני מקווה שתקדישו את זמנכם כדי להקשיב למה שיש להם לומר.
מבוא חולם...
או יזם?
יזם אחד, אדם בעל כישרון מכאני מילדותו, מצא את ההזדמנות לשנות את העולם.
הוא ראה דרך לשפר את חייהם של בני האדם בכל מקום.
לכן יצא אל העולם הרחב לא כדי לקנות לעצמו עושר, כי אם על מנת להגשים את חלומו על סלילת דרך חיים חדשה לאנשים הפשוטים.
הוא התמודד עם האתגרים הכרוכים בשכלול הרעיון שלו, יצר אין ספור גרסאות של אבות־טיפוס למוצר שלו - כל אחת מהווה שיפור מזערי של הדגם הקודם - ובנה את החברה שלו.
אבל מאבקו הקשה ביותר היה עם אנשים שלא הצליחו לראות את חזונו, שלא הצליחו להרחיב את המיקוד שלהם ולראות את הדברים כפי שהם יכולים להיות - ולא כפי שהם באמת.
המאבקים היו רבים, אבל הוא המשיך בדרכו.
הוא הטיל ספק בעצמו, הקריב קורבנות רבים לאורך הדרך, ופעמים רבות הוסט ממנה.
לעתים קרובות נכשל, ומאחר שתמיד אהב להשתמש באמרות מפורסמות כינה את כישלונותיו "ההזדמנות להתחיל מחדש - בצורה חכמה יותר".
הוא לא היה תלמיד טוב ולמד מעט מאוד בבית הספר, אבל אהב לפרק דברים כדי להבין כיצד הם פועלים.
אחד הבילויים החביבים עליו היה "פירוק שעונים".
לא היה לו תואר מתקדם, אבל הוא כן הלך לבית ספר ערב כדי לטפח את כישרונותיו.
הוא היה בעל מוח מבריק, ובסופו של דבר הפך להיות מורה אהוב ביותר של מקצועו.
הוא משך תלמידים נלהבים כמוהו.
בשעות הלילה המאוחרות הם נידבו את זמנם כדי לעבוד על פרויקטים וללמוד מתוך התהליך.
יכולתו למשוך כישרונות ולעבוד עם אחרים היתה מעוררת קנאה.
בעסק שלו הוא הקיף את עצמו באנשים שידעו את מה שהוא עצמו לא ידע.
הוא הצליח לגייס כספים ממשקיעים שהאמינו במוצר שלו.
הבעיה היתה שלא תמיד הם האמינו בחזון שלו.
הוא נהיה מדוכדך מפני שהם התמקדו רק בכסף.
בשלב מסוים הוא פוטר מהחברה שלו - אותה חברה שנשאה את שמו.
אדם חלש יותר היה מרים ידיים ומוצא עבודה.
שנים אחדות קודם לכן הוא ויתר על עבודה קבועה בחברה מצליחה.
היזמות לא הכניסה לו הרבה כסף, ולכן משפחתו עברה פעם אחר פעם לשכונות יותר ויותר צנועות.
למרבה האירוניה, בזמן שעבד עדיין במשרה הקבועה שלו הוא שאב את השראתו ממעסיקו הנערץ.
אותו אדם היה נערץ עליו מימי ילדותו והוא זכה לפגוש אותו יום אחד לרגע קצר.
בכמה קווים מהירים הוא שרטט את המצאתו.
האיש מולו הלם באגרופו על השולחן ואמר:
"איש צעיר, זהו הדבר.
מצאת את זה.
תמשיך איתו."
"המכה על השולחן היתה בעיני עולם ומלואו," אמר היזם לאשתו הסבלנית.
"לא תראי אותי הרבה בשנה הקרובה." למעשה, נדרשה לכך יותר משנה.
ההצלחה התרחשה עשרות שנים מאוחר יותר.
רק לעתים רחוקות צצות התשובות ברגעים של הארה, ולהנרי פורד זה לא קרה.
הוא התבונן בעולם סביבו, ולאט לאט הגיע אל ההזדמנות שלו ואל מטרתו.
הוא הוכיח שיזם אינו חייב להיות הממציא של טכנולוגיה חדשה.
הצלחתו הגדולה באה באמצעות משהו בעל ערך גדול יותר - מותג.
מכוניות לפי הזמנה, שהיו מקובלות באותם ימים, לא תאמו את השקפת העולם של הנרי פורד.
הוא רצה לתת לכולם את המותרות שבאותם ימים רק העשירים יכלו להרשות לעצמם.
הוא רצה לשנות את העולם, והאמין שהסוד הוא מכונית עם מנוע בעירה מוזן בדלק, המורכבת במפעל, כאשר כל המכוניות זהות.
גם הגיבור שלו ומעסיקו המפורסם, תומס אדיסון, האמין בכך.
לכן הוא הלם באגרופו על השולחן, דרבן את הנרי ועודד אותו להמשיך לנסות במשך שנים רבות והרבה כישלונות.
הנרי העז לחלום בגדול.
באחד מימי ראשון בכנסייה שמע את הכומר מטיף, "שאפו אל הכוכבים." הוא אמר לאחותו, "זה מה שאני מתכוון לעשות." זה היה ב־ 1893 .
עשר שנים אחר כך, ב־ 23 ביולי 1903 , קנה ד"ר ארנסט פנינג, רופא שיניים משיקגו, את המכונית הראשונה ממודל A של פורד.
הנרי פורד עשה זאת.
הוא כבר לא היה חולם.
הוא היה יזם.
הקדמה יזמים הם שוניםזהו ספר על יזמים ועל מה שהופך יזמים לאנשים שונים.
זהו ספר לאנשים שכבר היום הם יזמים או לאלו שמעוניינים להיות כאלה.
אין זה ספר לימוד שנכתב בידי פרופסורים המלמדים יזמות באוניברסיטה.
הוא איננו מצייר תמונה ורודה או מספק בדייקנות, צעד אחר צעד, מסלול מעשי המוביל להצלחה.
שני אלה אינם מציאותיים, והספר הזה מציאותי בהחלט.
וזאת מפני שהוא נכתב בידי יזמים שניצחו, נכשלו ונלחמו כדי לחזור ולנצח שוב ושוב.
אנחנו מספרים בו בגלוי את הסיפורים שלנו עצמנו.
יכולתו של היזם לחלום, לנצח, להפסיד ולנצח שוב ושוב מכונה לעתים קרובות בשם רוח היזמות.
היא זו שמבדילה בין היזם ובין כל האחרים בתחום העסקים.
היא גם זו שמבדילה בין אלה שרוצים להיות יזמים ובין אלה שמסוגלים להיות יזמים.
הספר הזה הוא תוצאה של קרוב לשלוש שנות עבודה.
המשכנו להשקיע מאמצים בכתיבתו מפני ששנינו מאמינים שרק יזמים יוצרים מקומות עבודה של ממש.
וכשהעולם חווה אבטלה ברמות חסרות תקדים, מקומות עבודה הם מה שהעולם זקוק לו.
אבטלה כרונית מעוררת תסיסה חברתית העלולה להוביל למהפכה.
המהומות שפרצו בשנת 2011 במזרח התיכון הן דוגמאות מצוינות.
אלה התקוממויות שחוללו אנשים שמוכנים, מסוגלים ומשתוקקים לעבוד, אבל אין להם ההזדמנות לכך.
הם חיים בחברות ששיעור האבטלה בהן גבוה דרך קבע.
סין מתחלחלת לעצם המחשבה של האטה ביצוא שלה, ונחרדת לאפשרות של מיליוני עובדים מובטלים.
גם לממשל של ארצות הברית חששות דומים, והוא מוציא מיליארדי דולרים על ניסיונות ליצור מקומות עבודה באמצעות חקיקה ותוכניות ממשלתיות.
הבעיה היא ששום ממשלה, לא של ארצות הברית ולא אחרת, איננה מסוגלת ליצור מקומות עבודה.
רק יזמים מסוגלים לכך.
רק יזמים מסוגלים לראות את העתיד ולעורר אותו לחיים - תוך סיכונים, הפסדים וניצחונות - שוב ושוב.
תוך כדי כך הם יוצרים תעשיות והזדמנויות חדשות לאנשים בכל רחבי העולם.
בעיה נוספת היא שבתי ספר אינם מייצרים יזמים.
בתי ספר מיועדים ליצירת עובדים שכירים.
משום כך אנשים אומרים, "לך ללמוד כדי שתצליח להשיג עבודה טובה." רוב הסטודנטים, גם בוגרי תוכניות MBA , מסיימים את הלימודים והופכים לעובדים שכירים, לא ליזמים.
מדי שנה מסיימים את האוניברסיטאות מיליוני סטודנטים, שכורעים תחת חובות כבדים של הלוואות סטודנטים שנטלו והם אינם מסוגלים למצוא עבודה.
אנשים רבים מדי, צעירים וזקנים כאחד, מחפשים עבודה כיום או פוחדים לאבד את עבודתם.
אנחנו זקוקים לעוד יזמים שמסוגלים ליצור עסקים ומשרות.
מאז קריסת השוק שהתחילה ב־ 2007 , הקריסה הגדולה ביותר מאז השפל הכלכלי הגדול, רבים מחכים שהכלכלה תחזור ותתאושש.
הכלכלה אכן תחזור ותתאושש, אבל לא תהיה זו אותה כלכלה.
הכלכלה הישנה של העידן התעשייתי גוססת, ובמקומה קמה ועולה כלכלה חדשה של עידן המידע.
הכללים של הכלכלה החדשה הזאת, כלכלה בינלאומית, לא יהיו אותם כללים.
והרעיונות הישנים של העידן התעשייתי - ביטחון תעסוקתי לכל החיים, פנסיות, הטבות ואיגודים מקצועיים - לא יצליחו לשרוד בעידן המידע החדש.
רבים מהעסקים ברשימת פורצ'ן 500 של היום, שנולדו בעידן התעשייתי, ייעלמו.
חברות פורצ'ן 500 של מחר יגיחו מתוך המשבר, מונהגות על ידי עידן חדש של יזמוּת ומעמד חדש של יזמים.
הספר הזה נכתב למען היזמים האלה ולמען האנשים שרוצים להיות היזמים האלה.
הספר הזה איננו עוסק בעסקים.
הוא מסביר במה כרוך להיות יזם מצליח.
כיזמים, אנחנו משתפים אתכם במחשבותינו ובאמונותינו, בניצחונותינו ובהפסדינו שנצברו במשך עשרות שנים.
אתם תלמדו מה גורם לנו להצליח, כאשר 9 מתוך 10 יזמים נכשלים.
נספר לכם כיצד הצלחנו להתקדם אל מעבר להצלחה ולעושר ולהפוך את עסקינו למותגים בינלאומיים - משימה שיזמים רבים חולמים עליה, אבל רק מעטים מגשימים אותה.
חשוב יותר, אנחנו נחלוק איתכם מה גורם לנו להמשיך כשאחרים מתייאשים, ומדוע אנחנו מחפשים אתגרים גדולים יותר.
בספר זה, השני שאנחנו כותבים יחד, אנחנו משתפים בדברים שמקנים לנו את מגע מידאס.
הכוונה לאותה יכולת להפוך את מה שאנחנו נוגעים בו לזהב, וכיצד גם אתם תוכלו להשיג אותה.
חילקנו את הספר לחמישה פרקים, שכל אחד מהם מייצג אחת מחמש האצבעות ביד של מגע מידאס.
בכל פרק, לאחר סיפורינו האישיים, הכנסנו סעיף "תמצית", המספק סקירה אובייקטיבית של הנקודות העיקריות.
"נקודות שיש לזכור ודברים שיש לעשות" מסיים כל אחד מהפרקים ברשימת פעולות שתוכלו ליישם בחייכם.
חמש האצבעות מייצגות את חמשת הגורמים העיקריים שכל יזם החולם על הצלחה חייב להיות מיומן בהם.
באוניברסיטה לא לומדים את חמשת הגורמים הללו.
היד של מגע מידאס היא הדימוי האידיאלי, המייצג את התכונות המכריעות להצלחה יזמית.
אם תהיו מיומנים בכל אחת מהאצבעות, תגלו את הקסם שבזכותו מעט יזמים מצליחים בגדול ומדוע רובם אינם מצליחים.
האגודל מייצג את עוצמתה של האישיות.
בלעדיו, יזמים אינם מסוגלים לשאת את הכישלונות והאכזבות הבלתי נמנעים המתלווים ליצירת יש מאין.
ארץ לא נודעת היא מלאת סכנות.
האצבע המורה מייצגת את המיקוד.
יזמים חייבים לשמור על המיקוד המתאים כדי להצליח באמת.
האמה, האצבע הארוכה ביותר, מייצגת את המותג המשקף מה אתם מייצגים.
ללא מותג איתן ורצון עז לספר לעולם על אודותיו, לא יהיה לכם מגע מידאס.
הקמיצה, האצבע שעליה עונדים את הטבעת, מייצגת מערכות יחסים:
כיצד למצוא שותף טוב, להיות שותף טוב, וליצור סוגים שונים של מערכות יחסים כדי להשיג הצלחה.
ולבסוף, הזרת הקטנה מייצגת את הדברים הקטנים.
לא מדובר פשוט בשליטה בפרטים.
אתם תראו שדברים קטנים עשויים להפוך לדברים גדולים, שמסוגלים להעלות אתכם על המסלול להצלחה מטאורית.
אתם תלמדו כיצד למצוא את אותו דבר קטן שעשוי להפוך לדבר גדול ללקוחותיכם ולעסק שלכם.
כל אחד מהגורמים הללו חשוב בזכות עצמו.
יחד, כשכל המוּדעוּת, הכישורים, הלמידה והידע נמצאים בידיכם, אז זורח הכוח האמיתי של מגע מידאס.
והעולם שלנו זקוק לקצת זוהר יזמי.
למעשה, כדי לפתור את הבעיות הגלובליות של אבטלה וחוסר ביטחון תעסוקתי וביטחון פיננסי, העולם זקוק לעוד יזמים.
אנחנו זקוקים בעיקר ליותר יזמים מצליחים בעלי מגע מידאס.
דונלד ג'.
טראמפ - רוברט ט.