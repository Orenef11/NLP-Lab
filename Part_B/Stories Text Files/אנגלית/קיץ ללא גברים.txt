זמן־מה אחרי שאמר את המילה " הפוגה ", השתגעתי ונחַתי בבית החולים .
הוא לא אמר " אני לא רוצה לראות אותך יותר לעולם " או " הכול נגמר ", אבל אחרי שלושים שנות נישואים המילה " הפוגה " הספיקה כדי להפוך אותי למטורפת שמחשבותיה מתפרצות , ניתזות ומתנגשות אלה באלה כמו גרעיני פופקורן באריזה למיקרוגל .
למסקנה העגומה הזו הגעתי כששכבתי במיטה באגף הדרומי והייתי כל כך מפוצצת בהַלדוֹל עד שלא התחשק לי לזוז .
הקולות הרעים הקצובים נחלשו אבל לא נעלמו , וכשעצמתי עיניים ראיתי דמויות מסרטים מצוירים דוהרות על פני גבעות ורודות ונבלעות ביערות כחולים .
בסופו של דבר אבחן אצלי דוקטור פ ' הפרעה פסיכוטית קצרת מועד , הידועה גם בשם פסיכוזה תגובתית קצרת מועד , מה שאומר שאת באמת מטורפת אבל לא לאורך זמן .
אם זה נמשך יותר מחודש , את כבר צריכה תווית אחרת .
מסתבר שלצורת המופרעות המסוימת הזו יש בדרך כלל זרז או , בעגה פסיכיאטרית , " גורם דחק ".
במקרה שלי זה היה בוריס או , יותר נכון , העובדה שלא היה בוריס , שבוריס נמצא בהפוגה שלו .
החזיקו אותי סגורה שבוע וחצי ואז שחררו אותי .
זמן־מה הייתי מטופלת חוץ , עד שמצאתי את דוקטור ס ', עם הקול המוזיקלי הנמוך שלה , עם החיוך המאופק והאוזן הרגישה לשירה .
היא העמידה אותי על הרגליים — למעשה , עדיין מחזיקה אותי על הרגליים .
אינני אוהבת להיזכר בַּמשוגעת .
היא עשתה לי בושות .
זמן רב לא רציתי להסתכל על הדברים שכתבה במחברת השחורה־לבנה בזמן שהותה במחלקה .
ידעתי מה משורבט על הכריכה בכתב יד שונה לגמרי משלי — " שברי מוח " — אבל לא הייתי מוכנה לפתוח אותה .
אתם מבינים , פחדתי ממנה .
כשבתי דייזי באה לבקר היא הסתירה את חוסר הנוחות שלה .
אינני יודעת מה בדיוק ראתה , אבל אני יכולה לנחש :
אישה כחושה מאי־אכילה , עדיין מבולבלת , גופה מאובן מתרופות , מישהי שאינה מסוגלת להגיב כיאות לדבריה של בתה , מישהי שאינה מסוגלת לחבק את ילדתה .
ואז , אחרי שיצאה , שמעתי אותה נאנחת בפני האחות בגרון חנוק מדמעות :
" זה כאילו שזאת לא אמא שלי ."
הייתי אז אבודה לעצמי , אבל ההיזכרות במשפט הזה עכשיו היא כאב נורא .
אינני סולחת לעצמי .
ה " הפוגה " היתה צרפתייה , עם שֵׂער חום חסר חיוניות אבל בוהק .
היו לה שדיים משמעותיים שהיו אמתיים , לא תחליף תעשייתי , משקפיים מלבניים צרים ויופי של שכל .
היא היתה צעירה , כמובן — צעירה ממני בעשרים שנה — ואני משערת שבוריס חשק בעמיתתו עוד בטרם עט על איבריה המשמעותיים .
ראיתי זאת בעיני רוחי שוב ושוב :
בוריס , תלתלי שלגייה צונחים על מצחו , חופן את החזה של ההפוגה האמורה ליד כלובי החולדות המהונדסות גנטית .
אני רואה זאת תמיד במעבדה , אם כי זה קרוב לוודאי לא נכון .
שניהם שהו שם לבדם רק לעתים רחוקות , וה " צוות " היה מבחין אילו התחוללה בקרבו התגוששות קולנית .
אולי מצאו מקלט בתא שירותים , כשבוריס שלי מפמפם במרץ את שותפתו למחקר ועיניו מתגלגלות בחוריהן כשהוא מתקרב לשיא .
הכרתי זאת היטב .
אלפי פעמים ראיתי את עיניו מתגלגלות .
הבנאליות של הסיפור — העובדה שהוא חוזר ונשנה עד מיאוס מדי יום ביומו אצל גברים שמגלים בבת אחת או בהדרגה שמה שיש הוא לא מה שחייב להיות ואז משחררים את עצמם מנשותיהם המזדקנות , שטיפלו בהם ובילדיהם במשך שנים — אינה מעמעמת את האומללות , את הקנאה ואת ההשפלה שממלאות את הנשארות מאחור .
נשים מבוזות .
אני ייללתי וצרחתי והלמתי בקיר באגרופַי .
הפחדתי אותו .
הוא רצה שקט , רצה שיניחו לו ללכת לדרכו עם מדענית המוח נעימת ההליכות של חלומותיו — אישה שאין לו אתה לא עבר , לא כאבים מעיקים , לא צער ולא קונפליקט .
ועל אף כל זאת אמר " הפוגה " ולא " פרדה ", כדי להשאיר את הסיפור פתוח , למקרה שישנה את דעתו .
סדק אכזרי של תקווה .
בוריס , החומה .
בוריס שאף פעם לא צועק .
בוריס שמנענע בראשו על הספה ונראה מובס .
בוריס , איש החולדות שנשא לו לאישה משוררת בשנת 1979. בוריס , למה עזבתני
?
הייתי חייבת לצאת מהדירה , כי כאב לי להיות שם .
החדרים והריהוט , הקולות מהרחוב , האור שמילא את חדר העבודה שלי , מברשות השיניים על המדף הקטן , הארון בחדר השינה שאחת מידיותיו חסרה — כל אחד מאלה היה כמו עצם כואבת , כמו מפרק או צלע או חוליה באנטומיה מפורטת של זיכרון משותף ;
וכל דבר מוכר , עמוס במשמעויות המצטברות של הזמן , כמו הכביד במשקלו על גופי עד שגיליתי שאיני מסוגלת לשאת זאת .
לכן עזבתי את ברוקלין ונסעתי הביתה לתקופת הקיץ , אל העיירה הנידחת השוכנת היכן שהיתה פעם הערבה של מינסוטה , המקום שבו גדלתי .
דוקטור ס ' לא התנגדה .
נקיים מפגשים טלפוניים אחת לשבוע מלבד באוגוסט , שאז היא יוצאת לחופשה הקבועה שלה .
האוניברסיטה גילתה " הבנה " כלפי ההתמוטטות שלי והייתי עתידה לחזור ללמד בספטמבר .
זה נועד להיות הפער שבין החורף המוטרף והסתיו השפוי , ריק נטול אירועים שאוכל למלא בשירים .
אבלה בחברת אמי ואניח פרחים על קבר אבי .
אחותי ודייזי יבואו לבקר , והאגודה המקומית לאמנויות שכרה אותי ללמד קורס שירה לבני נוער .
" משוררת מקומית עטורת פרסים מנחה סדנה ", הכריזה הכותרת בבּוֹנדֶן ניוז .
פרס דוריס פ ' זימר לשירה הוא פרס עלום שנחת עלי משום מקום , והוא מוענק אך ורק לאישה שיצירתה עונה להגדרה " ניסיונית ".
קיבלתי את הכבוד המפוקפק הזה ואת הצ ' ק שנלווה אליו בסבר פנים יפות אבל תוך הסתייגות פנימית רק על מנת להיווכח שכל פרס שהוא עדיף על היעדרו , ושהביטוי " עטורת פרסים " מוסיף ברק שימושי אף כי קישוטי לחלוטין למשוררת החיה בעולם שאינו יודע דבר על שירים .
כמו שאמר פעם ג ' ון אַשבֶּרי :
" להיות משורר מפורסם אין פירושו שאתה מפורסם ."
ואני אינני משוררת מפורסמת .
שכרתי בית קטן בפאתי העיר , לא הרחק מדירתה של אמי ששכנה בבניין השמור רק לזקנים ולזקנים מאוד .
אמי התגוררה באזור העצמאיים .
למרות דלקת פרקים ומגוון בעיות אחרות , לרבות עליות פתאומיות של לחץ הדם לרמות מסוכנות , היתה נמרצת וצלולה להפליא בגיל שמונים ושבע .
המתחם כלל עוד שני אזורים נפרדים :
" מגורים בהשגחה " לנזקקים לסיוע , ו " המרכז הסיעודי " — התחנה האחרונה .
אבי מת שם שש שנים קודם לכן , ואף על פי שחשתי פעם דחף לחזור ולראות את המקום שוב , לא הצלחתי להתקדם מעבר לשביל הכניסה לפני שסבתי לאחור ונמלטתי מפני רוח האב .
" לא סיפרתי לאף אחד שהיית בבית חולים ," אמרה אמי בקול חרד , קובעת את עיניה הירוקות־ירוקות בעיני .
" אף אחד לא צריך לדעת ."
עוֹד אֶשְׁכַּח אֶת טִפַּת הָעִנּוּי הַצּוֹרֶבֶת בִּי עַכְשָׁו — הַצּוֹרֶבֶת בִּי עַכְשָׁו !
שיר מספר 193 של אמילי דיקינסון חש לעזרה .
הכתובת :
אמהרסט .
כל הקיץ התעופפו להם אל תוך ראשי שורות וביטויים .
" אם צצה מחשבה בלא חושב ," אמר וילפְרֶד בִּיוֹן , " היא עשויה להיות מה שמכונה ' מחשבה תועה ' או שהיא עשויה להיות מחשבה הנושאת את שם בעליה וכתובתו , או שהיא עשויה להיות ' מחשבת פרא '.
הבעיה , אם צץ מין דבר שכזה , היא מה לעשות אתו ."
משני צדיו של הבית השכור שלי היו בתים נוספים — בתי מגורים חדשים — אבל מהחלון האחורי נשקף נוף באין מפריע .
הנוף כלל חצר קטנה עם נדנדה ומאחוריה שדה תירס ומעבר לו שדה אספסת .
במרחק נראו חורש עצים קטן , קווי המתאר של אסם , ממגורה , ומעליהם השמים הגדולים המשתנים בלי הרף .
הנוף מצא חן בעיני , אבל פנים הבית הטריד אותי , לא מפני שהיה מכוער אלא מפני שהיה גדוש בחיי בעליו , זוג מרצים צעירים עם שני ילדים , שחמקו להם לז ' נווה למשך הקיץ על חשבון מענק מחקר כלשהו .
כשהנחתי את המזוודה ואת קופסאות הספרים והסתכלתי סביבי , תהיתי איך אתאים את עצמי למקום הזה , עם התצלומים המשפחתיים שבו וכריות הנוי מתוצרת אסייתית עלומה , עם טורי הספרים על ממשל ובתי משפט בעולם ודיפלומטיה , עם ארגזי הצעצועים וריחם המתמיד של חתולים , שלמרבה המזל לא היו בבית .
עברה בי מחשבה קודרת , שלי עצמי ולמה ששלי כמעט אף פעם לא נמצא מקום , שנהגתי לשרבט במרווח הגנוב .
בימים הראשונים עבדתי על שולחן המטבח והייתי רצה אל דייזי כשהתעוררה משנת אחר הצהריים .
ההוראה , והשירה שכתבו תלמידי — שירים נעדרי דחיפות , שירים מקושטים בסרטים ובסלסולים " ספרותיים " — גבו שעות אינספור .
אבל מצד שני , לא נלחמתי למען עצמי או , יותר נכון , לא נלחמתי כמו שצריך .
יש אנשים שפשוט מנכסים לעצמם את המקום הדרוש להם , ממרפקים החוצה כל פולש כדי להשתלט על המרחב .
בוריס ידע לעשות זאת בלי להניד עפעף .
כל שהיה צריך לעשות היה לעמוד לו בשקט " כמו עכבר ".
אני הייתי עכבר רעשני , מאלה שמגרדים בתוך הקירות ומקימים המולה , אבל איכשהו זה לא שינה כלום .
הקסם שיש לסמכות , לכסף , לאיבר המין הגברי .
הכנסתי כל תמונה ממוסגרת בעדינות לתוך קופסה , ולכל אחת הצמדתי פיסת נייר שציינה את מקומה בבית .
גלגלתי כמה מהשטיחים ואפסנתי אותם יחד עם כעשרים כריות עודפות ומשחקי ילדים , ואז ניקיתי את הבית ביסודיות , ואגב כך חשפתי מצבורי אבק שדבקו בהם גם אטבי נייר , גפרורים שרופים , גרגירים של חול חתולים , כמה סוכריות מעוכות ופיסות פסולת בלתי מזוהות .
ניקיתי בכלור את שלושת הכיורים , את שתי האסלות , את האמבטיה ואת המקלחת .
קרצפתי את רצפת המטבח , איבקתי ורחצתי את הנברשות , שהיו מכוסות שכבה עבה של לכלוך .
הטיהור נמשך יומיים והותיר אותי עם גוף כואב וכמה חתכים על הידיים , אבל הפעילות הפראית הכניסה בחדרים סדר .
הקצוות המעופשים והעמומים של כל חפץ בשדה הראייה שלי הצטללו והתחדדו , והדבר שימח אותי גם אם רק לרגע .
פרקתי את קופסאות הספרים שלי , התמקמתי במה שנראה כחדר העבודה של הבעל ( רמז :
אביזרי מקטרת ), התיישבתי וכתבתי :
אָבְדָן .
הֵעָדֵר מֻכָּר .
אִלְמָלֵא הִכַּרְתְּ אוֹתוֹ , לֹא הָיָה וְלֹא כְלוּם , וְכָךְ הוּא , כַּמּוּבָן , לֹא כְלוּם מִסּוּג אַחֵר , מֻרְגָּשׁ בַּחֲרִיפוּת כְּשַׁלְפּוּחִית , אֲבָל גַּם מְהוּמָה בְּאֵזוֹר הַלֵּב וְהָרֵאוֹת , רֵיקָנוּת שֶׁיֵּשׁ לָהּ שֵׁם :
אַתָּה .
אמי וחברותיה היו אלמנות .
רוב הבעלים שלהן מתו כבר לפני שנים , אבל הן המשיכו לחיות ובמהלך חייהן הנמשכים לא שכחו את הגברים שלהן שהלכו לעולמם , אם כי לא נראה שהן נאחזות בזכרם של בני זוגן הקבורים .
לאמתו של דבר , הזמן הקנה לישישות הללו נוכחות מרשימה .
ביני לבין עצמי כיניתי אותן " חמש הברבורות ", העילית של " רולינג מֶדוֹס מזרח ", נשים שקנו להן את מעמדן בזכות ולא מעצם עובדת הישרדותן או בשל היעדר בעיות גופניות ( כולן סבלו מחולי זה או אחר ), אלא משום שכל החמש ניחנו ברוח חזקה ועצמאית ולכן בחזות חיצונית של חירות מעוררת קנאה .
ג ' ורג ' ( ג ' ורג ' יאנה ), הקשישה שבחבורה , הודתה במזלן הטוב של הברבורות .
" כולנו שמרנו על הברגים שלנו לעת עתה ," אמרה בעוקצנות .
" כמובן , לעולם אין לדעת — אנחנו תמיד אומרות שבכל רגע הכול יכול לקרות ."
היא הרימה את ידה הימנית מההליכון ונקשה באצבעותיה , אבל החיכוך היה חלוש ולא הפיק שום צליל — דבר שלא נעלם ממנה , שכן פניה התקמטו למעין חיוך עקום .
לא סיפרתי לג ' ורג ' שלי נפלו הברגים ואחר כך נמצאו והוברגו מחדש , ולא סיפרתי שכאשר נפלו נבהלתי עד אובדן עשתונות , וגם לא שבעוד אני עומדת ומפטפטת אתה במסדרון הארוך עולה בדעתי שורה של ג ' ורג ' אחר , גיאורג טְראקְל :
In kühlen Zimmern ohne Sinn.
בחדרים צוננים ללא פשר .
בצינת חדרים חסרי פשר .
" את יודעת בת כמה אני ?"
היא המשיכה .
" בת מאה ושתיים ."
היתה בבעלותה מאה שלמה .
" ובת כמה את , מִיה ?"
" חמישים וחמש ."
" עדיין ילדה ."
עדיין ילדה .
והיתה גם רג ' ינה — בת שמונים ושמונה .
היא גדלה בבונדן , אבל נמלטה מהפרובינציה ונישאה לדיפלומט .
היא חייתה בכמה ארצות , ולדרך ההגייה שלה היתה איכות זרה — אולי איזו הטעמת יתר — פרי טבילות חוזרות ונשנות בסביבות נֵכר , ואולי גם אות ליומרה ;
אבל התוסף המודע הזה הזדקן יחד עם הדוברת עד שלא ניתן עוד להפרידו משפתיה , מלשונה ומשיניה .
רג ' ינה הקרינה תמהיל אופראי של פגיעוּת ושל קסם אישי .
מאז מות בעלה נישאה עוד פעמיים — שני הגברים התפגרו — ואחר כך באו עוד כמה פרשיות עם גברים לרבות אנגלי הדור אחד צעיר ממנה בעשר שנים .
רג ' ינה מינתה את אמי לשמש לה אשת סוד ושותפה לביקור באירועי תרבות מקומיים — קונצרטים , תערוכות אמנות , הצגת תאטרון מזדמנת .
והיתה פֶּג , בת שמונים וארבע , שנולדה וגדלה בלִי , עיירה קטנה אף יותר מבונדן .
הכירה את בעלה בתיכון , הביאה אתו לעולם שישה ילדים , צברה המוני נכדים והיתה בקיאה בכל הנוגע להם עד לפרטי פרטים — עדות לבריאות מרשימה של הנירונים .
ואחרונה היתה אַבִּיגֵייל בת התשעים וארבע .
אף שהיתה פעם אישה גבוהה , בריחת הסידן הכריעה את עמוד השדרה שלה וכעת היתה גיבנת .
חוץ מזה היתה חירשת כמעט לגמרי , אבל מרגע שראיתי אותה נמלאתי התפעלות .
תמיד לבשה מכנסיים פשוטים וסוודרים מעשה ידיה שעליהם אפליקציות או דוגמאות רקמה בצורת תפוחים או סוסים או ילדים מרקדים .
בעלה יצא מהתמונה מזמן — יש שאמרו שמת ;
אחרים טענו שהיו שם גירושים .
בין כה וכה , טוראי גרדנר נעלם במהלך מלחמת העולם השנייה או מיד לאחריה , ואלמנתו או גרושתו למדה והשיגה תעודת הוראה והיתה מורה לאמנות בבית ספר יסודי .
" עקומה וחירשת , אבל לא אילמת ," אמרה בהדגשה בפגישתנו הראשונה .
" אל תהססי לבקר .
אני נהנית מהחברה .
מספר שלוש־שתים־אפס־ארבע .
חזרי אחרי :
שלוש־שתים־אפס־ארבע ."
כל החמש קראו ספרים ופעם בחודש היו נפגשות למועדון קריאה עם עוד כמה נשים — מפגשים שנשאו נופך תחרותי־משהו , כפי שהבנתי ממקורות שונים .
במהלך תקופת מגוריה של אמי ב " רולינג מדוס " מספר לא מבוטל של נפשות פועלות בתאטרון חייה ירדו מעל הבימה ועברו אל " הסיעודי " שלא על מנת לחזור .
אמי אמרה לי פעם בגילוי לב , שמרגע שעזבה מישהי את המקום , היא נבלעה בתוך " חור שחור ."
האבל היה מינימלי .
החמש חיו בהווה חסר פשרות דווקא משום שבניגוד לצעירים , המתייחסים להיותם בני תמותה כאל עניין פילוסופי מרוחק , הנשים הללו ידעו שהמוות אינו עניין ערטילאי .
אילו אפשר היה להסתיר מפני אמי את ההתפרקות המכוערת שלי הייתי עושה זאת , אבל כשמישהו במשפחה נלקח למוסד ונכלא בו , האחרים פורצים קדימה מלאי דאגה וחמלה .
את מה שרציתי נואשות להסתיר מאמא יכולתי לחשוף בלי עכבות בפני אחותי ביאטריס .
היא שמעה את הבשורה ויומיים אחרי שאושפזתי באגף הדרומי עלתה על מטוס לניו יורק .
לא ראיתי אותם פותחים למענה את דלתות הזכוכית .
מחשבותי בוודאי נדדו לרגע , כי ציפיתי לבואה בכיליון עיניים .
נדמה לי שאיתרה אותי מיד משום שנשאתי את מבטי כששמעתי את הנקישה הנחושה של עקביה הגבוהים כשהתקדמה לעברי , התיישבה על הספה החלקלקה באורח מוזר שבאזור המבקרים וחיבקה אותי .
ברגע שהרגשתי את אצבעותיה לוחצות את זרועותי , התרסק לרסיסים היובש המחניק של קליפת התרופות האנטי־פסיכוטיות שבתוכה חייתי , וגעיתי בבכי .
בי ערסלה אותי וליטפה את ראשי .
מִיה , אמרה , מיה שלי .
עד שדייזי הגיעה לבקר שוב כבר הייתי שפויה .
ההריסות שוקמו לפחות בחלקן , ולא ייללתי בנוכחותה .
התקפי בכי , יללות , צווחות וצחוק בלתי מוסבר היו עניינים שבשגרה באגף , ובדרך כלל לא התייחסו אליהם .
אנשים לא שפויים עסוקים בעיקר בעצמם .
נדרש מהם מאמץ עצום רק לעקוב אחר עצמם , והמפנה לעבר הבריאות מתרחש ברגע שהם מניחים למשהו מהעולם לחדור פנימה , כשאדם או דבר כלשהו חוצים את המפתן .
פניה של בי .
הפנים של אחותי .
ההתמוטטות שלי כאבה לבי , אבל את אמי חששתי שהיא תהרוג .
זה לא קרה .