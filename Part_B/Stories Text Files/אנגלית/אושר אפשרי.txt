כבר עשר שנים שאני מלמד אושר.
כמו שקורה אצל מרצים רבים באוניברסיטה, הנושא שהתחלתי לעסוק בו מתוך עניין אישי רב הפך בסופו של דבר לנושא המחקר האקדמי שלי.
התחלתי לחשוב על אושר כשהייתי סטודנט מצליח אבל לא מאושר, אחרי כמה שנים שבהן הייתי ספורטאי מצליח אבל לא מאושר.
הרצון העז להבין מדוע אינני מאושר הוליך אותי אל תחום הפסיכולוגיה החיובית, שהיה אז בחיתוליו.
בניגוד לפסיכולוגיה המסורתית המתמקדת בעיקר בנוירוזות, בדיכאון ובחרדה, הפסיכולוגיה החיובית מתמקדת במצבים המסייעים לבני אדם, לארגונים ולקהילות לפרוח.
ובמילים פשוטות, פסיכולוגיה חיובית היא מדע האושר.
הפקתי תועלת רבה מלימודי הפסיכולוגיה החיובית, ורציתי לשתף גם אנשים אחרים בידע שרכשתי.
מובן שמאז ומתמיד ידעתי שאושר הוא נושא מעורר עניין, אבל כשהתחלתי לכתוב ולהרצות על הנושא – כיצד לחיות חיים משמעותיים ומהנים יותר – לא העליתי בדעתי לאילו ממדים תגיע ההתעניינות בו.
במכתבים מקוראים, בשיחות עם הסטודנטים שלימדתי ובדיונים בסמינרים שהנחיתי – ולא משנה אם מדובר ביזמים משנחאי, במנהיגים פוליטיים מקנבֶּרה, בנוער בסיכון מניו יורק, בעיתונאים מקייפטאון או במורים מפריז – ראיתי באיזה להט מתמסרים אנשים לניסיון לשפר את חייהם ולתרום לרווחתן של קהילותיהם.
עם הזמן נוכחתי לדעת שהמשותף לכל הקבוצות המגוונות האלה אינו מצטמצם רק לשאיפה לחיות חיים מאושרים יותר;
משותפים להן גם כמה מן המכשולים העיקריים בדרך להפיכתם למאושרים יותר.
אחד המכשולים הללו, שהוא ככל הנראה המכשול הראשון במעלה, הוא השאיפה לחיות חיים שאינם רק מאושרים יותר, אלא גם מושלמים.
הבחנתי בכך עקב שתי תגובות חוזרות – ומפתיעות במידת מה – שנתקלתי בהן בעת שניהלנו שיחות על אושר.
ראשית, פעמים רבות העידו אנשים על עצמם שהם אינם מאושרים, אך כשהם תיארו את חייהם ואת רגשותיהם בפירוט רב יותר, התברר שבעצם כוונתם היתה שהם אינם מאושרים כל הזמן.
שנית, אנשים נטו להעיר לי שאני עצמי לא נראה מאושר עד הגג כמו ש״מומחה לאושר״ אמור להיות לדעתם בכל רגע.
וכשדיברתי על כישלונותי או על חששותי, הם הביעו פליאה על כך שאני מחשיב את עצמי מאושר אף על פי שיש בחיי מזה ומזה.
ביסודן של שתי התגובות הללו מונחת ההנחה שאנשים מאושרים באמת חסינים בפני תחושות של עצב, חשש וחרדה ובפני כישלונות ותבוסות בחייהם.
תדירותה של ההנחה הזאת, החוצה דורות, יבשות ותרבויות, הבהירה לי דבר מפתיע מאין כמוהו:
שאני מוקף בפרפקציוניסטים, באנשים החותרים להשגת המושלם.
כבר זמן מה אני רואה את עצמי כ״פרפקציוניסט בגמילה״, אבל עד כה לא הבנתי עד כמה רווחת תופעת הפרפקציוניזם.
רבים מהאנשים שהכרתי וידעתי שהם פרפקציוניסטים כמוני אולי לא תיארו את עצמם ככאלה, ואולי לא נחשבו לכאלה בעיני הסביבה, אך דרכי החשיבה והקיום שלהם התגלו במידה זו או אחרת ככאלה המאפיינות פרפקציוניסטים.
יתר על כן, בדרך זו או אחרת כולם גם סבלו מתוצאותיו המזיקות של הפרפקציוניזם.
ספר זה מנסה לעמוד על מהותו האמיתית של הפרפקציוניזם ולהציע דרכים להתגבר על המכשולים בדרך לחיים מאושרים יותר.
כמו ספרי הקודם, ״באושר ובאושר״, גם הספר הזה נכתב כספר תרגילים.
כדי להפיק ממנו תועלת משמעותית אני ממליץ לקוראים לא לקרוא אותו מההתחלה ועד הסוף כמו שקוראים רומן.
במקום זאת אני מציע לקרוא את הספר לאט־ לאט, בהפסקות, ואגב כך להקדיש את הזמן הנחוץ ליישום החומר ולחשיבה עליו.
כדי לסייע לקוראים בתהליך של פעולה וחשיבה, מוצעים בסוף כל פרק תרגילים.
לאורך הספר פזורים גם ״פסקי זמן״ – שאלות וחומר למחשבה.
פסקי הזמן מספקים הזדמנות לעצור לרגע ולחשוב, ולכן משפרים את היכולת להבין ולהטמיע את החומר.
אפשר לעשות את התרגילים ולקחת את פסקי הזמן ביחידות, בזוגות או בקבוצות.
הספר יכול לשמש חומר לקורסים לשיפור עצמי וכן לזוגות המבקשים לטפח ביניהם קרבה רבה יותר.