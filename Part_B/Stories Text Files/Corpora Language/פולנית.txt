החול היה בכל מקום.
לא רק מתחת למיטה העלובה או בקערה, אלא גם בעיניים, בנקבוביות העור, מתחת לציפורניים ובשיער.
לרגעים היה נדמה לו שכל גופו עשוי גרגרי חול, מחוברים ביניהם באורח מוזר, ובאחד הימים יתפוררו והוא ימות.
הוא השתוקק לכך.
שנה חלפה – אולי אף יותר – מאז שכלאו אותו כאן.
מזמן איבד את החשבון.
הסוהר שהביא לו אוכל ומים ראה אותו מסמן את הימים על הקיר, בדיוק מעל לרצפה המטונפת, ומאז קוצרה השלשלת שאזקה אותו אל המיטה, וכבר לא היה יכול לגשת אל החלון, להתרומם על קצות אצבעותיו ולעקוב אחרי המתרחש בעולם.
למטה היתה כיכר, שפעם בשבוע התקיים בה שוק עבדים וגמלים.
מאחורי הכיכר, בצד השני, התגבהו חומות העיר, שנראו כמו מבצר קטן עם שער כניסה.
החומות היו גבוהות מאוד, עשויות אבן, מצופות חימר, ובמיוחד באור השמש דמו לטירת חול ממעשיות האחים גרים.
רק שני מגדלים התנשאו מעבר לקו הזה – מינַרֶט של מסגד, ומה שהיה כנראה צריח של מגורי השליט.
לפני זמן רב עוד ניסה לתקשר.
בעזרת סימנים הוא ביקש מן השומר מתורגמן או ספר לימוד של השפה המקומית.
או כל אחד שיוכל לספר לו על עצמו.
האיש חסר השיניים הנהן, ומדי פעם השליך לו חופן תמרים יבשים או מנה נוספת של טפיוקה, אבל לא יותר מזה.
הוא לא ידע מי היה אחראי למאסרו, מדוע כאן, או עד מתי זה יימשך.
ככל שחלף הזמן נאלץ להשלים עם המחשבה שיום אחד הוא עתיד למות בחור הזה.
הם יישאו את גופו אל קצה המדבר וישליכו אותו אל נקיק סלע כמו פגר של כלב שוטה.
חייו האמיתיים היו כעת זיכרונות, אבל הוא לא יכול היה להציג אותם כמו שמציגים תמונות מתוך אלבום.
לזיכרונות היה הגיון משלהם;
הם התעוררו כשם שנעלמו.
לעתים הדבר אף הכאיב לו יותר, כשתמונת אמו, או אפילו דרך השדה שחצתה את הדיונות ואת חורשות האורנים על יד הים, החלו להתעמם פתאום ונעלמו.
הוא הבין שאם לא יעסיק את מוחו בכל יום באיזו מטלה קבועה, ישתגע.
לפיכך התמסר לחיבור אלגיות, תחילה בשפתו, ואחר כך בתרגומן שורה אחר שורה ליוונית עתיקה ולבסוף – ללטינית.
זה היה תרגיל תובעני;
כיוון שלא יכול היה לכתוב, נאלץ לשמור הכול בזיכרונו.
באלגיה השלישית קרה משהו נורא.
כשהתעורר לא הצליח להיזכר במשפטים שעבד עליהם כל יום אתמול.
כמה מילים פשוטות נעלמו בלי להשאיר עקבות.
לשווא חזר פעם אחר פעם על השיר הלא שלם עד הרגע המכריע.
לשווא דיקלם את שתי האלגיות הקודמות;
הוא לא היה מסוגל להמשיך.
ככל שהמציא יותר גרסאות חדשות לשורה החדשה, כך נראתה לו הישנה – החסרה – הגרסה הנכונה היחידה.
זו היתה דרך ללא מוצא.
במשך כמה ימים היה שרוי באדישות מוחלטת.
כשקם והחל לעבוד שוב, גילה ששלושת בתי השיר התלת-לשוניים שנחרטו בזיכרונו במאמץ כה רב, התערבבו זה בזה ואיבדו פה ושם קטעים שלמים, עד שדמו לבסוף לערימת פסולת יותר מאשר למבנה שהוקם בקפידה.
כהרגלו בחן את המצב באמות מידה מחמירות.
אם מוחו בוגד בו, אין דבר שיוכל לסמוך עליו עוד.
הפתרון היחיד הוא להרעיב את עצמו למוות.
הוא יגביל את עצמו במנות המזון העלובות ממילא, בלי להניח לסוהר להבחין בכך.
כמו היוגי שקרא עליו פעם בספר של ורפל.
לבסוף החליט לערוך עוד ניסיון אחד.
משפט אחר משפט יכתוב את ספר חייו.
הוא חייב להיות קצר וסגפני, לא מסובך כמו האלגיות, כדי שיוכל לשלוף אותו מהזיכרון בכל יום.
וכך גילה שיטה חדשה.
לפני רדת החשיכה בתא רשם בקצרנות את המשפט האחרון שנוסף לספרו.
החול על הרצפה המטונפת היה שימושי.
הוא חרט באצבעו את האותיות א ש, ת ש וז, ר א לב לצ בש שפרושן:
אבא שלי, תמיד שיכור וזועם, רשם אותי לבית הספר לצוערים בעיר שטולפן.
בבוקר, לפני שהביא לו הסוהר מים ואוכל, קרא בקול רם את המשפט האחרון, אחרי שדיקלם מן הזיכרון את כל המשפטים הקודמים.
בעשותו כן חש הקלה רבה.
מאותו רגע לא הופיעו עוד תמונות העבר באקראי ובכאב:
עכשיו שלט בהן והיה יכול להציג אותן במרכז או להסיטן הצידה כרצונו.
הפרוזה הקצבית הבוטה ביטאה את מה שחסר באלגיות הארכניות.
בבוקר אחד של חודש אוקטובר, בעיצומו של ערפל סמיך, יצאו הגברים לציד.
היערן הוֹרְן קד קידה עמוקה לאביו ואמר:
"הֶר פון קוֹטביץ, הכול מוכן אבל החזירים הקָּשוִּבִּים האלה השתכרו אתמול.
אני לא יודע אם יהיו כשירים לציד."
שישה-עשר יונקרים מסביב למדורה, כבר שתויים.
ריח של צלי בשר, פטריות, עשן וג'ין, מעורב בשיר פטריוטי על צלף או צייד המוכנים להקריב הכול למען המולדת.
אחר כך קול צעדי אביו מזגזג לאורך הפרוזדור והסלון בדרכו לחדר השינה.
אמא שלו.
הוא סטר על פניה כי שוב תפס אותה מדברת אל המשרתים, ה"פּוֹלאקים האלה", בלשונם.
אמא שלו צעקה יום אחד על אביו:
"בלי הנכסים והנדוניה שלי היית אפס, קוטביץ, אפס גרמני.
בלעדיי היית כלום, כמו כל האדונים הנחותים בפומרניה, קוטביץ."
ביום שבו סולק מבית הספר לצוערים בשטולפן עמד הקפיטן פון יורק-גוֹסטוֹבסקי, החזיק בידו את המחברת שלו ואמר בלעג:
"כותבים שירה?
רוצה להיות קצין וכותב שירה?
נשמע!" ומיד אחרי זה סטירה מידי הקצין הבכיר, מעצר, משפט, נסיעה חזרה הביתה בכרכרה שכורה, הזעם של אבא.
הקיץ שטוף השמש ההוא, כששקע כולו בקריאה, במילונים ובאנציקלופדיות, בשירה ובאהבה.
שמה היה האנקה.
הוא ראה אותה בעת איסוף החציר כשחזר הביתה מן הים, רוכב על סוס דרך הדיונות וחורשות האורנים.
היה לה ריח של תלתן, של רוח ים ושל עננים.
בדוחק ידעה כמה משפטים בגרמנית.
המבטא המצחיק שלה ושפתיה משכו אותו במידה שווה.
"אדון צעיר, כל זה לשווא," הודתה בפניו.
"יש לי כבר כרטיס לאונייה ובסתיו אני מפליגה לאמריקה!"
בזמן השריפה עמד אבא שלו בחזית הארמון, לבוש רק בבגדיו התחתונים, אוחז בידו אקדח מכוון אל השמיים:
"הפולאקים שוב מציתים אש.
ביסמארק צדק.
אנחנו צריכים לחסל אותם אחת ולתמיד!" שבוע לאחר מכן היתה גופתו מונחת בבית החולים בשטולפן.
הר לנדאו, הרופא, פרש את ידיו ואמר:
"הרפואה לא מכירה תרופה נגד שבץ מוחי."
וכעבור חודש אמו, מדלקת ריאות.
את הסוד הגדול לקחה עמה אל הקבר.
השפה שמעולם לא הנחילה לו, שתמיד תהיה בשבילו שפה של ריח חציר, של תלתן, של רוח מן הים ושל עננים.
אחר כך היתה הבדידות בארמון ששנא, אף שחידש ושיפץ אותו אחרי השריפה שהציתו הפולאקים.
לפעמים באו אורחים.
פון קרקובסקי או אדונים אחרים מן הסביבה.
גם אותם שנא כיוון שדמו יותר מדי לאביו.
ולבסוף דיבוק.
טירוף.
כשקרא בפעם הראשונה מאמר על השפה הקדמונית, האוניברסלית, ועל אבולעפיה, החכם היהודי שדיבר על נושא זה עם דנטה, הזמין שורה של כתבי עת לפילולוגיה, והם נשלחו אליו מברלין, מלונדון, מפטרסבורג ומפאריס.
הוא תיאר לעצמו את רבי הלל כותב לרבי זרחיה מברצלונה:
ילד הגדל ללא אנשים בסביבתו, ידבר בוודאי עברית משום שזו השפה הקדמונית שניתנה לנו מהטבע.
רבי זרחיה מגיב בצחוק ואומר:
ילד כזה ינבח כמו כלב משום שאין שפה, אפילו לא שפת קודש, הניתנת לאדם מן הטבע.
אלפי משפטים טחונים במטחנה הפילולוגית הילכו עליו קסם, משכו ושיעשעו אותו.
באיזו שפה שוחחו אדם וחוה?
בטח לא גרמנית, שהיתה הקרובה ביותר לשפתו של אדם, כפי שכתב שוטל ב-1641.
האמת חייבת להיות במקום אחר.
הוא למד כל מה שנכתב על הנושא, התכתב עם חוקרים מן האקדמיה למדעים, וכשהותש לבסוף מן המאמץ למצוא תשובה חד משמעית, הניח לסוגיה הסבוכה הזו וחזר לכתוב שירה.
עד שיום אחד… עד שיום אחד קרא בעתון ברלינאי על שפתו של שבט קרוב אל הבֶּרְבֶּרִים, תושבי הסהרה המסתוריים, אנשי נוֹ.
לדברי וילנד דווקא בשפתם טמון הגרעין של כל הצירופים האחרים.
לא בסנסקריט ואף לא בעברית.
בנווה המדבר שגם הוא קרוי נוֹ היו אמורות לעמוד שלוש אבנים שעליהן כיתובים.
איש לא ראה אותן, אבל פליניוס והרודוטוס כתבו עליהן.
הכיתובים האלה הכילו את הדגם האוניברסלי של כל השפות והאלף בית – השפה הקדומה של חוה ואדם, גילגמש, הטבטונים, הסלאבים והטטרים.
הוא מכר את נכסיו והפקיד את הכסף בבנקים.
לבסוף הגיע לגנואה וממנה אמור היה להפליג באניית משא בריטית לאלכסנדריה.
בבית הקפה על הסיפון שוחח עם סוכן ביטוח, רוסי בשם גוֹנצָ'רסקי.
הודות לקשרים שלו אמור היה לארגן את הנסיעה.
"במדבר, הֶר פון קוטביץ," חזר ואמר, "ברגע שאתה רוכב עם הפראים האלה, מוטב שתגיד להם שאתה יווני מלונדון, נניח אריסטוֹן ניקיפוֹרוֹס, ושאתה מחפש מזכרות ופסלים עתיקים."
הוא אמר שהוא יווני מלונדון, ושהוא מחפש מזכרות ופסלים.
אך לשווא.
שדדו אותו, היכו כהוגן וכבלו אותו.
ימים אחדים נדד עם שיירת שודדים לעיר שבה כתב עכשיו את ספר חייו במקום את האלגיות הכושלות.
אם יהרגו אותי, הרהר בינו לבינו, או אם אתפגר כאן, לא יישאר אחרי דבר.
מי הייתי?
מישהו שקרא כמה מאמרים של פילולוגים גרמנים ובהשפעתם יצא למסע.
האין זו הוכחה לכוחה של הפילולוגיה?
או עדות לחולשתי.
זה טיפשי.
אלה שמחזיקים אותי כאן אפילו לא שמעו על אחד כמו אבולעפיה.
אדם וחוה בוודאי לא דיברו בשפה שלהם.
בסוף אבולעפיה הכריז על עצמו משיח.
אבל אחרי מותו דבר לא השתנה.
על אחת כמה וכמה לא ישתנה דבר אחרי מותי.
בעיצומן של מחשבות אלה סיים אט-אט את ספרו.
כל יום דיקלם אותו מן ההתחלה ולא תיקן דבר.
שינויים היו עלולים להכניס אי סדר בזיכרונו.
שני שליחים נכנסו לתא שלו בבוקר.
התירו את הכבלים.
נתנו לו עבאיה חדשה.
שלושתם יצאו אל המדבר רכובים על סוסים.
הוא לא היה כבול, ולמען האמת, לאן אמור היה לברוח.
אחרי שתי יממות, כשהסביבה נראתה סלעית יותר, אמרו לו לרדת מן הסוס שלו, נתנו לו מלאי מספיק של מים, הצביעו על הגבעה הגבוהה הקרובה ביותר ועזבו את המקום.
הוא צעד קדימה באפיסת כוחות.
בערוץ קטן ראה מעין, ולידו אוהל.
בתוכו ישבו שלוש נשים על שרפרפים מול גלגל טוויה.
"אז כך זה נראה," חשב.
"בסוף תמיד יש שלוש דמויות זקנות."
הוא ראה כיצד החוט הדק מתלפף סביב הציר.
אחר כך נשכב על יד המעיין, הסתכל בכוכבים ונרדם.
עם שחר, כשהשמש כבר להטה בלא חמלה, הבחין שהאוהל נעלם.
הוא היה לבד לגמרי בתוך שקט מושלם.
הוא חש בניחוח מתוק של עשב, תלתן, מנטה ורוח, מעורב בריח אצות, חול רטוב ודגים, שהדיף ים הבית הקר שלו.
מעולם לא היה מאושר כל כך.
בדברי הימים של היונקרים בפומרניה נכתב כי בשנת 1899 יצא יואכים, הצאצא האחרון לשושלת פון קוטביץ, למסע במדבר סהרה ושם אבדו עקבותיו.
הוא נרצח ככל הנראה בידי מישהו משבט הבֶּרְבֶּרִים.
כותב דברי הימים אינו מזכיר אפילו במילה אחת את אבולעפיה ואת השפה האוניברסלית – לשון הדיבור של אדם וחוה – וגם לא את אמו של יואכים פון קוטביץ – אוֹבּוּחוּבסקָה בשם נעוריה.
בחנות יד שניה, מצאתי פעם מאמר על "דנטה ואבולעפיה" מן הספריה בארמונם, שנכתב בידי פרופסור מאנגולדט ופורסם בברלין ב-1869.
אומברטו אקו מביא את עיקריו בכמה פרקים מתוך ספרו "בחיפוש אחרי השפה המושלמת".
הטירוף המשוער של יואכים תחת השפעת מאמרו של מנגולדט עשוי היה להיות אפוא אנטיתזה לשיח הרציונאלי של אומברטו אקו.
אבל זה כבר סיפור אחר לגמרי… מתוך הקובץ "סיפורים מן הים הקר" בהוצאת זנאק, 2008. דימוי דרך Boooooooom א
ביולי היה אבי נוסע אל המעיינות ומשאיר אותי עם אמי ואחי הגדול קורבנות לימי הקיץ המסחררים, הלבנים מעוצמת השרב.
עילעלנו, שיכורי אור, בספר הפגרה הגדול הזה שכל דפיו יקדו מרוב זוהר ובתחתיתם מצויה היתה ציפת האגסים הזהובים, המתוקה עד עילפון.
אדלה היתה חוזרת בבקרים המוארים, משולה לפומונה המגיחה מתוך משואת האש של היום הלוהט, והיתה שופכת את צקלונה, את יפי השמש הססגוני – דובדבנים מבהיקים, רוחשי נוזל מתחת לקליפתם השקופה, גודגדניות אפלות וטמירות אשר ריחן הבטיח יותר משטעמן קיים, מִשמשים שציפת הפז שלהם תימצתה את מהות שעות אחר-הצהריים הממושכות – ולצד אותה שירה צחה של פירות היתה מוציאה את פלחי הבשר שופעי העוז וכוח ההזנה, מאוגדים בצלעות דמויות מקושים ואת אצות הירקות שדמו למדוזות ולרכיכות מומתות – חומרי הגלם של ארוחת הצהריים בטרם ייווצר וייגמל טעמה, מרכיביה הווגטטיביים והארציים אשר ריחם עודנו ריח האפרים הפראיים.
דרך הדירה האפלה בקומתו הראשונה של הבית שבכיכר העיר היה עובר מדי יום ביומו הקיץ הגדול ומלואו:
דממת מעגלי האוויר הרועדים, מרובעי הבוהק החולמים את חלומם הלוהט על פני הרצפה;
ניגון תיבת הנגינה שמקורו במעמקיו העמוקים ביותר של היום, שניים-שלושה קצבים של פזמון המנוגנים אי-שם על הפסנתר – מנוגנים פעם ופעם נוספת, מתעלפים בשמש על המדרכות הלבנות, אובדים באש עומקו של היום.
אחר ניקוי הדירה היתה אדלה מטילה את החדרים לתוך צל בהיר, בהורידה את וילאות הבד.
או אז היו הגוונים מתנמכים באוקטבה, החדר התמלא צל דוגמת זה השורר במצולות הים, בבואתו באספקלריות הירוקות נתעמעמה עוד יותר וכל חומו של היום התנשם על פני הווילאות שנעו בתנועה גלית כחולמים את חלום שעת אחר-הצהריים.
בשעות אחר-הצהריים של ימי שבת הייתי יוצא עם אמי לטיול.
מאפלת חדר המדרגות היינו יוצאים מיד אל אמבט השמש של היום.
עוברים ושבים, התועים בתוך הזהב, עיניהם ממצמצות מן הלהט וכמו דבוקות בדבש, הרימו את שפתם העליונה וחשפו את החניכיים ואת השיניים.
וכל תועי אותו היום הזהוב לבשו אותה עווית שרבית, כאילו הטביעה השמש על פני כל חסידיה מסכה אחת ויחידה, מסכת הזהב של הכת השמשית;
וכל אלה שצעדו היום ברחובות, נתקלו זה בזה, עקפו זה את זה, זקנים וצעירים, נשים וטף, היו מברכים זה את זה באותה המסכה המשוחה על פניהם בצבע זהב עבה, עיוותו פניהם זה לעומת זה באותה עווית באכחית, המסכה הברברית של פולחן עכו"ם.
הכיכר היתה ריקה וצהובה מלהט – רוחות חמות ניקוּה מאבק כמו היתה מדבר מקראי.
שיטים קוצניות, שהצמיחה ריקוּת הכיכר הצהובה, תססו מעליה בעלוותן הירוקה, בזרי הפארות הסדורים באצילות, כמו עצים בגובלנים עתיקים.
נדמה היה שהעצים הללו עוגבים על הרוח, מסעירים בתאטרליות את צמרותיהם כדי לחשוף תוך כדי פירכוסים פתטיים את בטנות העלים המכסיפות שלהם, המדומות לפרוותיהן של שועלות אצילות.
הבתים העתיקים, שרוחות של ימים רבים הבהיקום, מגוונים היו בהיבהובי האטמוספירה האדירה, בהדים ובזיכרונות הפזורים במעמקי מזג האוויר הצבעוני.
נדמה היה שדורות שלמים של ימי קיץ (כמו טייחים סבלניים המגרדים מחזיתות של בתים ישנים את הטיח המעופש) קולפים את הבוהק המזויף וחושפים לאוויר היום את פניהם האמיתיות של הבתים, פני גורל ופני חיים שצרו את צורתם מבפנים.
עתה היו החלונות רדומים, מסומאים בזוהר הכיכר הריקה, המרפסות התוודו בפני השמים על ריקותן – הכניסות הפתוחות הדיפו ריחות צינה ויין.
חבורת פוחחים, הניצולים מטאטואי מטאטא השמש הלוהב, ישבה אל הקיר בפינת הכיכר, כשהיא מנסה אותו כל פעם מחדש בהטלת כפתורים ומטבעות, כאילו אפשר היה לקרוא מתוך הורוסקופ עיגולי המתכת הללו את סודו האמיתי של הקיר, שנקיקים ופרצות כיסוהו ככתב חרטומים.
מלבד זאת היתה הכיכר ריקה.
ניתן היה לצפות שלפתח הכניסה המקומרת שבה עומדות חביותיו של היינן יופיע עוד מעט קט, מובל באפסרו לאורך צל השיטים המתנדנדות, חמורו של השומרוני ושני משרתים יורידו ברוב דאגה את האיש החולה מן האוכף הלוהט, למען העלות אותו בדחילו ורחימו במדרגות הצוננות אל קומת הבית המפיקה ניחוח של שבת.
כך היינו נודדים אמי ואני לאורך שני צדי הכיכר השמשיים, מנהלים את צללינו המשוברים על פני כל הבתים כעל פני קלידים.
מרובעי המדרכה חלפו לאיטם תחת צעדינו הרכים והשטוחים – אלה גונם ורוד-חיווריין כגון העור האנושי, אלה זהובים וכחולים, כולם שטוחים, חמים וקטיפתיים לאור החמה כמין פנים שמשיות, שעקבות הרגליים טישטשום ללא הכר, עד לאפסות שאננה.
עד שלבסוף, בפינת רחוב סטריסקה, נכנסנו בצל בית-המרקחת.
עביט גדולה מלאה בעסיס פטלים העומדת בחלונו הרחב של בית-המרקחת סימלה את צינת משחות הצרי היודעות להעלות ארוכה לכל דווי.
ומספר בתים אחרי כן לא עוד ידע הרחוב להעמיד פני רחוב עירוני, משל לאיכר השב אל כפר מולדתו ומתפשט בדרך את מלבושי ההדר העירוניים כשהוא הופך אט-אט, תוך התקרבותו אל הכפר, לפוחח כפרי.
בתי הפרברים על חלונותיהם טבעו משוקעים בפריחתן השופעת והסבוכה של הגינות הזעירות.
נשכחים מלב היום הגדול התרבו בשפע דומם מיני ירקות, פרחים ועשבים שוטים – ששים ממש לקראת הפסקה זו שאותה יכולים היו לבלות כשהם ישנים בשולי הזמן, על גבולותיו של היום האינסופי.
חמנייה עצומה, נישאת על גבעול אדירים הלוקה במחלת האלפנטיאסיס, המתינה תוך התאבלות צהובה לימיה הספים העצבים כשהיא כורעת תחת גידולו המפלצתי של גופה.
הפעמוניות הפרבריות הנאיביות ופרחוני הפרקאל בצווארוניהם הוורודים הלבנים, המעומלנים – עמדו באזלת-יד ובלא כל הבנה מול הטרגדיה הגדולה של החמנייה.
ב הסבך המפותל של העשבים, צמחי הבר, הירק השוטה והדרדרים תוסס באש שעת אחר-הצהריים.
תנומת אחר-הצהריים של הגינה מעלה המיה של נחילי-זבובים.
שדה-הקוצים הזהוב צועק באור-השמש כמו ארבה אדמוני;
בגשם האש השופע זועקים הצרצרים;
תרמילי-הזרעים מתפקעים חרש כמו חרגולים.
ואילו לעבר הגדר החיה מתרוממת כעין גבעה-חטוטרת של פרוות העשבים, כמו התהפך הגן בשנתו על צדו השני ושריריו העבותים, האיכרים מתנשמים את דממת האדמה.
על שרירי-הגן הללו התעצמה ועלתה שפעתו המרושלת, הנשית, של חודש אוגוסט והיתה לבקעות עמומות של צמחי-חרדל אדירים, נתרחבה לכדי פלחים שעירים של עלים שכמו עשויים פח, ללשונות מגודלים של ירק בשרני.
שיחי-החרדל המתקמרים הללו התבצרו כמו נקבות הישובות ישיבה רחבה, וכמו נטרפו על-ידי שמלותיהן המשוגעות.
שם מכרה הגינה חינם את הזמורות הזולות ביותר של לילך-בר, את הכוסמת הגסה ביותר, המעלה צחנת סבון, את ריח-השכר של נענת-בר וכל הגרוטאות הגרועות ביותר של אוגוסט.
אך מעברה השני של הגדר, מעבר לאותו עובי-הירק הקיצי שבתוכו צמחה פרא איוולת העשבים האידיוטיים, מצויה היתה מזבלה שנתכסתה חרולים.
איש לא ידע שדווקא שם ערך השנה אוגוסט את האורגיה הפאגאנית הגדולה שלו.
על מזבלה זו, השעונה אל הגדר ומכוסה לילך-בר, עמדה מיטתה של הנערה המטומטמת טלויה.
כך קראנו לה כולנו.
על ערמה של אשפה ושיירים, סירים ישנים, אנפילאות, הריסות ועיי חרבות עמדה מיטה הצבועה בצבע ירוק, רגל אחת חסרה בה ועל מקומה היא נתמכת בשתי לבנים ישנות.
האוויר מעל עי חרבות זה, פרוע מרוב להט, חתוך בברקי המעופים של זבובי-סוסים מבהיקים, שגווע מן השמש, חרק כמו מתוך ניענוע של רעשנים סמויים, מלבה את עצמו עד טירוף.
טלויה יושבת על ברכיה בתוך מצעים צהובים וסמרטוטים.
על ראשה הענק מסתמרת רעמת שער שחור.
פניה כווצניות כמו דודי האקורדיון.
מדי רגע מכווצת עווית-בכי את האקורדיון הזה לאלף קמטים החותכים זה את זה וההשתאות שבה ומרחיבה אותם, חושפת את סדקי העיניים הקטנות והחניכיים הלחים ששיניים צהובות נתונות בתוכן מתחת לשפה בשרנית, דמוית-הדק.
חולפות שעות מלאות להט ושיעמום שבהן טלויה ממלמלת משהו בחצי קול, מנמנמת, רוטנת חרישית ומחרחרת.
הזבובים מכסים בנחיל סבוך את היושבת ללא ניע.
אך לפתע כל הערמה הזאת של סמרטוטים מזוהמים, טלאים וקרעים מתחילה להתנועע כמו קמה לתחייה ברחשושיהם של העכברים הנולדים בתוכה.
הזבובים מתעוררים מבוהלים ומתרוממים בעננה גדולה, רועמת, כולה רחשוש מטורף, הבהקים והיבהובים.
ושעה שהסמרטוטים נושלים ארצה ומתפזרים על פני המזבלה כמו עכברים נפחדים – או אז מגיח מתוכם ונחשף הגלעין של המזבלה, מקור-חיותה:
אישה מפגרת, עירומה וכהה, מתרוממת אט-אט ונעמדת, דומה לאלילה פאגאנית, על רגליים קצרות, ילדותיות, ומתוך הצוואר התפוח מנחשול של כעס, מתוך הפנים הכהות מזעם, הפנים שעליהן פורחות ערבסקות של ורידים נפוחים ויוצרות מיני ציורים ברבריים, פורצת צריחה חייתית, צריחה-כנחירה הבוקעת מכל נקיקי הריאות שבחזה חצי חייתי חצי אלוהי זה.
החרולים, השרופים בשמש, צועקים, שיחי-החרדל תופחים ומתפארים בבשרם חדל-הבושה, העשבים השוטים יורקים ארס מבהיק, והמטומטמת, הצרודה מן הצעקה, מכה בקדחתנות מטורפת, מתוך עווית פרועה, בבטנה הבשרנית על גזע של לילך-בר, החורק חרישית תחת התובענות של תאווה שלוחת-רסן זו, קולט לתוכו את קולה של מקהלת העליבות הזאת המשביעה אותו לפוריות אלילית על-טבעית.
אמה של טלויה משכירה את עצמה לבעלות-בית לשטוף רצפות.
זו אישה קטנה, צהובה כזעפרן, ובמשחת זעפרן היא גם מושחת את הרצפות, את שולחנות האורן, השרפרפים והכלונסאות שהיא מנקה בחדריהם של אנשים עניים.
פעם אחת לקחה אותי אדלה לביתה של מרישקה זקנה זו.
היתה זו שעת-בוקר מוקדמת.
נכנסנו לחדרון המסויד בכחול, שכבת-חמר מרוקעת על רצפתו שעליה נחה שמש מוקדמת, צהובה יוקדת בדממת בוקר זו שעתותיה מנויות בחריקות המזוויעות של שעון-האיכרים אשר על הקיר.
בארגז, על גבבת-קש, שכבה מרישקה השוטה, חיוורת כמו לחם-קודש ושקטה כמו כפפה שהיד נשמטה ממנה.
והדממה הצהובה, היוקדת, הרעה כמו ניצלה את שנתה ודיברה, פיטפטה, ערכה מריבה, נשאה ברמה ובגסות את המונולוג השיגעוני שלה.
זמנה של מרישקה – הזמן הכלוא בתוך נפש זו – פרץ מתוכה והנה הוא מציאותי עד אימה והחל להלך כחי הנושא את עצמו בחדרון זה, הומה, רועש, תופתי, תופח בדממת הבוקר היוקדת מתוך טחנת-הקמח של השעון, כמו קמח רע, קמח מעופף, הקמח הטיפשי של המשוגעים.
ג באחד מן הבתים הללו, המוקף כלונסאות בצבע חום, הטובע בירק השופע של הגינה, התגוררה הדודה אגאתה.
כשהיינו נכנסים אליה היינו עוברים בגן על פני כדורי-זכוכית צבעוניים, ורודים, ירוקים וסגולים, התקועים על כלונסאות ובתוכם צפונים עולמות קסומים, אוריים ובהירים, כמו אותן תמונות אידאליות, צופנות-אושר, הנתונות בתוך השלמות הלא-מושגת של בועות-סבון.
בכניסה האפלה-למחצה, אכולת העובש ועיוורת מרוב זיקנה, היינו שבים ומוצאים את הריח המוכר לנו.
בריח זה, הקרוב והמודע, צפונים היו בסינתזה פשוטה להפליא חייהם של אנשים אלה, אביק הגזע, סוג הדם וסוד הגורל הכלול בלי משים בזרמו היומיומי של זמנם המיוחד, הבדל.
זקנה, חכמה, שאנקותיה הכהות היו מלוות את האנשים הללו בצאתם ובבואם, דלת שהיתה עדה דוממת לכניסתם וליציאתם של אמהות, בנות ובנים – נפתחה חרש, כמו דלתות-ארון, ונכנסנו לתוך חייהם.
הם ישבו כמו בצל גורל ולא התגוננו – במחוות המגושמות, הראשונות, מסרו לנו את סודם.
כלום לא היינו קרוביהם, קרובים לדם ולגורל?
החדר היה אפל וקטיפתי מן הריפוד הכחול-כהה שדגם זהוב נשזר בו, אך הדו של היום הלוהב רעד גם כאן בנחושת של מסגרות התמונות, כפות המנעולים והאדנים הזהובים לאחר שהבקיע את סבכו הירוק של הגן.
מתחת לקיר התרוממה הדודה אגאתה, גדולה ושופעת אברים, שבשרה עגול ולבן, מנוקד בחלודה אדמונית של הנמשים.
התיישבנו לידם, כמו לחוף גורלם, מבוישים קמעה מתחת לאותה אזלת-יד שבה התמסרו לנו בלא הסתייגויות ושתינו מים עם מיץ ורדים, שיקוי מופלא שבתוכו מצאתי את המהות העמוקה ביותר של שבת שרבית זו.
הדודה התאוננה.
היתה זו נימת היסוד של שיחותיה, קולו של הבשר הלבן והפורה הזה, המתערסל כמו מעבר לגבולות האישיוּת שאך בקושי נשמרה כמקשה אחת, בחישוקי הצורה האינדיבידואלית, ואפילו בתוך מקשה זו היתה כמו כפולה ומכופלת ומוכנה להתפרק, להסתעף, להתפזר למשפחה.
היתה זו פוריות הבאה כמעט מעצמה, נשיות נטולת רסן ושופעת עד חולניות.
נדמה היה שעצם ריחה של הגבריות, ריח ניחוח של עשן הטבק, הלצה של רווקים, יכולים היו לתת דחף לנשיות משולהבת זו לילודת-בתולים מופקרת.
ובעצם כל תלונותיה על הבעל, על המשרתים, דאגותיה לילדים לא היו אלא גחמותיה והתפנקויותיה של אותה פוריות בלתי מסופקת, ההמשך הישיר של אותה קוקטיות רטנונית, כעסנית ובכיינית שבה ניסתה ניסיון חינם את בעלה.
הדוד מארק, קטן, כפוף, פניו נעדרות מין, ישב בפשיטת הרגל האפורה שלו, משלים עם גורלו, בצל הזילזול שאין לו גבול שבו נראה היה כמוצא מנוחה.
בעיניו האפורות הבהיק הלהט הרחוק של הגינה המתוח על החלון, לעתים ניסה להביע הסתייגות כלשהי בתנועה קלושה, לגלות התנגדות, ואולם גל הנשיות המספקת לעצמה השליך הצידה את המחווה חסרת המשמעות הזאת, עבר בתרועת ניצחון לידו, כיסה בזרמו הרחב את ההעוויות הקלושות של הגבריות.
היה משהו טראגי בפוריות מרושלת ונטולת מידה זו, היתה כאן עליבותה של הבריאה הנאבקת על גבול האין והמוות, היתה איזו גבורה של נשיות המכריעה בפוריותה אפילו את מומי הטבע, את אי-הספיקה של הגבר.
אך הצאצאים חשפו לעין כול את הגוזמה שבפאניקה האמהית הזאת, את שיגעון הלידות הזה שהתמוסס בפירות הבטן הכמושים, בדור רוחות הרפאים שלא דם ולא פנים להם.
נכנסה לוציה, הבת הבינונית, ראשה הגמול מדי כפרח בשלהי פריחתו, נתון על גוף ילדותי ושמנמן שבשרו לבן ועדין.
הושיטה לי יד בובתית, שכאילו אך עתה זה החלה להנץ, ופניה עמדו מיד בפריחה מלאה, כמו פרח אדמונית שוורדותו עלתה על גדותיה.
אומללה מחמת הסומק שלה, שגילה בלי שמץ בושה את סודות הווסת, היתה עוצמת את עיניה ומסמיקה עוד יותר בעטיה של השאלה התמימה ביותר, שכן כל אחת נשאה בחובה רמז סמוי לבתוליותה הרגישה יתר על המידה.
אמיל, הבכיר שבין בני הדוד, בלונדי בהיר, שהחיים כמו מחו מעל פניו הבעה כלשהי, טייל אנה ואנה בחדר, ידיו בכיסי המכנסיים רבי הקפלים.
הבגד האלגנטי שלו, היקר להפליא, נשא את חותם הארצות האקזוטיות משם חזר אמיל.
פניו, כמושות ועכורות, נדמו כשוכחות את עצמן מיום ליום, כנעשות לכתם לבן ריק שעליו רשת חיוורת של ורידים שבהם הסתבכו זה בזה הזיכרונות ההולכים וכבים של החיים הסוערים והמבוזבזים הללו, כמו קווים על פני מפה מטושטשת.
הוא היה אמן תעלולי הקלפים, היה מעשן מקטרות ארוכות, אצילות מראה, ונדף ממנו ריח ניחוח משונה של ארצות רחוקות.
כשמבטו נודד על פני זיכרונות נושנים היה מספר אנקדוטות מופלאות שבנקודה מסוימת היו ניתקות לפתע, מתפרקות ומתנדפות לכדי אינות.
נשאתי אחריו מבט ערגוני, משתוקק שישים אליי לב ויגאלני מייסורי השיעמום הללו.
ואכן נדמה היה לי שהוא קרץ לי בעיניו כאשר יצא לחדר השני.
הלכתי אחריו.
ישב על כורסה נמוכה, ברכיו מצטלבות כמעט בגובה הראש הקרח כמו כדור ביליארד.
דומה היה שהבגד לבדו היה מונח או נכון יותר מושלך על הכורסה מקופל ומקומט.
פניו היה כמו משב של פנים – פס שהשאיר אחריו באוויר עובר אורח אלמוני.
בידיו החיוורות שהיו כמו מכוסות באמייל תכול, החזיק ארנק והסתכל במשהו שבתוכו.
מתוך ערפל הפנים נגלה בקושי תבלול העין החיוורות ופיתה אותי בקריצה ממזרית.
חשתי כלפיו אהדה שאין לגבור עליה.
הושיב אותי בין ברכיו וכשהוא טורף לנוכח עיניי בידיים מיומנות תצלומים כטרוף קלפים הראה לי דיוקנאות של נשים עירומות ונערים בתנוחות משונות.
עמדתי נשען עליו בצדי והבטתי בגופי אנוש עדינים אלה בעיניים רחוקות, בעוד נחשול של זעזוע בלתי ברור, שמכוחו נתעכר האוויר לפתע פתאום, הגיע אליי ועבר אותי בצמרמורת של אי-נוחות, בנחשול של הבנה פתאומית.
אך בינתיים ערפילית חיוך זו, שנצטיירה מתחת לשפמו הרך והיפה, ההתגבשות הראשונית של התאווה שהצטיירה על צדעיו בווריד פועם, המתח ששמר לרגע את קווי פניו בריכוז – כל אלה נמוגו והיו שוב לאינות, והפנים הלכו ונעדרו, שכחו את עצמן, התנדפו.
*הסיפור לקוח מתוך "חנויות הקינמון;
בית המרפא בסימן שעון החול" מאת ברונו שולץ הוצאת שוקן, 1986.
הוּא הָיָה יָכוֹל לְהַמְשִׁיךְ לִחְיוֹת שָׂמֵחַ וְטוֹב לֵב, אִלְמָלֵא צוֹעֲנִיָּה אַחַת שֶׁנִּפְצְעָה בְּרַגְלָהּ וְהַפֶּצַע שֶׁלָּהּ הָיָה גָּדוֹל מְאוֹד.
חוּטְחוּטוֹן הִטְלִיא אֶת עוֹרָהּ בְּהַצְלָחָה כָּזֹאת, שֶׁלֹּא נוֹתְרָה לָהּ כָּל צַלֶּקֶת, וּבְהַכָּרַת תּוֹדָה הִיא פָּתְחָה לוֹ בַּקְּלָפִים וְאָמְרָה:
"אִם תֵּצֵא בְּיוֹם רִאשׁוֹן מֵהָעִיר הַזֹּאת וְתֵלֵךְ כָּל הַזְּמַן מַעֲרָבָה, תַּגִּיעַ בְּסוֹפוֹ שֶׁל דָּבָר לְעִיר שֶׁבָּהּ תֻּכְרַז כְּעַל מֶלֶךְ!"
חוּטְחוּטוֹן צָחַק צְחוֹק גָּדוֹל.
אֲבָל בְּאוֹתוֹ הַלַּיְלָה הוּא חָלַם חֲלוֹם, וּבַחֲלוֹם הוּא אָכֵן הָפַךְ לְמֶלֶךְ, וְהוֹדוֹת לַשֶּׁפַע שֶׁזָּכָה בּוֹ שָׁמַן וְנִרְאָה כְּמוֹ חָבִית כְּרַסְתָּנִית.
הוּא הִתְעוֹרֵר וְחָשַׁב לְעַצְמוֹ:
"מִי יוֹדֵעַ, אוּלַי זוֹ אֱמֶת לַאֲמִתָּהּ?
קוּם עַל רַגְלֶיךָ, אָדוֹן חוּטְחוּטוֹן, וְלֵךְ מַעֲרָבָה!"
הוּא נָטַל אִתּוֹ צְרוֹר עִם מֵאָה מְחָטִים וְחוּט בְּאֹרֶךְ אֶלֶף קִילוֹמֶטְרִים, וְגַם אֶצְבָּעוֹן, מַגְהֵץ וּמִסְפָּרַיִם גְּדוֹלִים מְאוֹד, וְיָצָא לִשְׁאֹל הֵיכָן נִמְצֵאת הַדֶּרֶךְ מַעֲרָבָה.
אִישׁ בְּקִרְיַת בְּטֵלוֹן לֹא יָדַע לְהָשִׁיב עַל שְׁאֵלָתוֹ, עַד שֶׁנִּתְקַל בְּזָקֵן אֶחָד בֵּן מֵאָה וָשֵׁשׁ שֶׁהִרְהֵר קְצָת וְאָמַר:
"מַעֲרָב זֶה בְּוַדַּאי הַמָּקוֹם שֶׁהַשֶּׁמֶשׁ מַגִּיעָה אֵלָיו בָּעֶרֶב."
מִיָּד הָיָה אֶפְשָׁר לִרְאוֹת שֶׁאֵלּוּ דִּבְרֵי טַעַם, וְאָדוֹן חוּטְחוּטוֹן הַחַיָּט פָּנָה לְשָׁם.
עוֹד בְּטֶרֶם הִסְפִּיק לְהִתְרַחֵק, נָשְׁבָה הָרוּחַ בַּשָּׂדֶה.
אָמְנָם הָיְתָה זוֹ רוּחַ חַלָּשָׁה לְמַדַּי, אַךְ אָדוֹן חוּטְחוּטוֹן הָיָה רָזֶה לְאֵין עֲרֹךְ, וְהָרוּחַ הֵעִיפָה אוֹתוֹ וְנָשְׂאָה אוֹתוֹ אִתָּהּ.
וְכָךְ עָף לוֹ אָדוֹן חוּטְחוּטוֹן בָּאֲוִיר וְנֶהֱנָה מְאוֹד מִמַּסָּעוֹ.
אֲבָל גַּם הָרוּחַ הִתְעַיְּפָה וְשָׁמְטָה אֶת הַחַיָּט לַקַּרְקַע.
הַכֹּל הִסְתַּחְרֵר לְנֶגֶד עֵינָיו, וְהוּא לֹא יָדַע מָה קָרָה לוֹ, אֲבָל הֵבִין שֶׁנָּחַת בִּזְרוֹעוֹתָיו שֶׁל מָאן דְּהוּא, מִשּׁוּם שֶׁשָּׁמַע אֶת מָאן דְּהוּא קוֹרֵא בְּכַעַס:
"וְלָמָּה, אִם יֻרְשֶׁה לִי לְהָבִין, אַתָּה תּוֹקֵף אוֹתִי?"
אָדוֹן חוּטְחוּטוֹן נָשָׂא אֶת מַבָּטוֹ וְרָאָה שֶׁהוּא בִּשְׂדֵה שִׁבּוֹלִים, וְשֶׁהָרוּחַ הִשְׁלִיכָה אוֹתוֹ אֶל בֵּין זְרוֹעוֹתָיו שֶׁל דַּחְלִיל, מַרְחִיק צִפּוֹרִים.
הַדַּחְלִיל הָיָה לָבוּשׁ בְּהָדָר רַב, מִכְנָסָיו הָיוּ אַךְ מְעַט קְרוּעִים, הוּא עָטָה אֲפֻדָּה יְרֻקָּה וְחָבַשׁ מִגְבַּעַת מְשֻׁנָּה.
שְׁתֵּי רַגְלָיו הָיוּ עֲשׂוּיוֹת מִמַּקְּלוֹת עֵץ, וּכְמוֹתָן שְׁתֵּי יָדָיו.
חוּטְחוּטוֹן הֵסִיר אֶת כּוֹבָעוֹ, קַד קִדָּה עֲמֻקָּה וְאָמַר בְּקוֹל דַּקִּיק:
"רֹב שְׁלוֹמוֹת לִכְבוֹדוֹ.
יִסְלַח לִי אִם דָּרַכְתִּי עַל כַּף רַגְלוֹ.
אֲנִי אָדוֹן חוּטְחוּטוֹן, חַיָּט."
"נָעִים לִי מְאוֹד לְהַכִּיר אָדָם כֹּה נֶחְמָד," הֵשִׁיב הַדַּחְלִיל.
"אֲנִי הָרוֹזֵן דַּחְלִיל, סֵמֶל הָאֲצֻלָּה שֶׁלִּי הוּא אַרְבָּעָה מַקְּלוֹת, וַאֲנִי נִמְצָא כָּאן כְּדֵי לְהַשְׁגִּיחַ שֶׁצִּפּוֹרִים לֹא יַחְמְסוּ גַּרְעִינֵי חִטָּה, אֲבָל הֵן לֹא גּוֹזְלוֹת הַרְבֵּה מִזְּמַנִּי.
יֵשׁ לִי אֹמֶץ גָּדוֹל לְאֵין עֲרֹךְ, וְהָיִיתִי רוֹצֶה לְהִלָּחֵם רַק בַּאֲרָיוֹת וּבִנְמֵרִים, אֲבָל הַשָּׁנָה הֵם מְמַעֲטִים לְהַגִּיעַ לְכָאן וְלֶאֱכֹל חִטָּה.
וּלְאָן פָּנֶיךָ מוּעָדוֹת, אָדוֹן חוּטְחוּטוֹן?"
אָדוֹן חוּטְחוּטוֹן שׁוּב קַד קִדָּה וְגַם נִתֵּר שָׁלוֹשׁ פְּעָמִים בָּאֲוִיר, שֶׁכֵּן הָיָה מָצוּי בְּהִלְכוֹת נִימוּסִים וְיָדַע שֶׁכָּךְ גְּבִירִים רָמֵי-מַעֲלָה מְבָרְכִים זֶה אֶת זֶה.
"לְאָן אֲנִי הוֹלֵךְ, אֲדוֹנִי הָרוֹזֵן?
אֲנִי הוֹלֵךְ לְמָקוֹם שֶׁבּוֹ אֶהְיֶה לְמֶלֶךְ."
"בֶּאֱמֶת?"
"אָכֵן כֵּן!
מֵרֶגַע שֶׁנּוֹלַדְתִּי נוֹעַדְתִּי לִהְיוֹת מֶלֶךְ.
אוּלַי תִּצְטָרֵף אֵלַי, אֲדוֹנִי הָרוֹזֵן?
יִהְיֶה לָנוּ מְעַנְיֵן יוֹתֵר יַחַד."
"בְּסֵדֶר," עָנָה דַּחְלִיל, "כְּבָר נִמְאַס לִי לַעֲמֹד כָּאן.
אֲבָל בְּבַקָּשָׁה מִמְּךָ, אָדוֹן חוּטְחוּטוֹן, תְּתַקֵּן וְתַטְלִיא לִי קְצָת אֶת הַבְּגָדִים, כִּי אֲנִי רוֹצֶה לְהִתְחַתֵּן בַּדֶּרֶךְ, וַאֲנִי חַיָּב לְהֵרָאוֹת טוֹב."
"בְּרָצוֹן רַב!" אָמַר חוּטְחוּטוֹן.
הוּא נִרְתַּם לַמְּלָאכָה, וְכַעֲבֹר שָׁעָה הָיוּ לְדַחְלִיל בְּגָדִים נֶהֱדָרִים וּמִגְבַּעַת שֶׁנִּרְאֲתָה כִּמְעַט כְּמוֹ חֲדָשָׁה.
אָמְנָם הַצִּפּוֹרִים בַּשָּׂדֶה קְצָת גִּחֲכוּ, אַךְ הוּא הִתְעַלֵּם מֵהֶן וּבְרֹב חֲשִׁיבוּת יָצָא לַדֶּרֶךְ עִם חוּטְחוּטוֹן.
בַּדֶּרֶךְ הֵם גִּלְגְּלוּ שִׂיחָה נְעִימָה מְאוֹד, וְנַפְשׁוֹתֵיהֶם נִקְשְׁרוּ.
בַּלֵּילוֹת נִרְדְּמוּ בְּדֶרֶךְ כְּלָל בֵּין הַשִּׁבּוֹלִים, וְהַחַיָּט קָשַׁר אֶת עַצְמוֹ בְּחוּט לַדַּחְלִיל, שֶׁהָיָה כָּבֵד יוֹתֵר, כְּדֵי שֶׁהָרוּחַ לֹא תִּשָּׂא אוֹתוֹ שׁוּב בָּאֲוִיר.
וּכְשֶׁכְּלָבִים הִתְנַפְּלוּ עֲלֵיהֶם, הָיָה דַּחְלִיל, שֶׁמִּתֹּקֶף מְלַאכְתּוֹ הָיָה אַמִּיץ מְאוֹד, תּוֹלֵשׁ לְעַצְמוֹ אֶת הָרֶגֶל וּמַשְׁלִיךְ אוֹתָהּ עַל הַכְּלָבִים, וְאַחַר כָּךְ הָיָה שָׁב וְקוֹשֵׁר אוֹתָהּ לְגוּפוֹ בְּחֶבֶל.
עֶרֶב אֶחָד, בְּעוֹדָם בַּיַּעַר, רָאוּ פִּתְאוֹם אוֹר מְהַבְהֵב.
"בּוֹא נֵלֵךְ לְשָׁם, אוּלַי אֶפְשָׁר לְהַעֲבִיר שָׁם אֶת הַלַּיְלָה!" אָמַר חוּטְחוּטוֹן.
"בְּסֵדֶר, נַעֲשֶׂה לָהֶם אֶת הַכָּבוֹד!" עָנָה אָדוֹן דַּחְלִיל הָרוֹזֵן.
כְּשֶׁהִבִּיטוּ בּוֹ, נִרְאָה לָהֶם הַבַּיִת מוּזָר לְמַדַּי, כִּי הָיָה יָכוֹל לָזוּז.
הוּא נִצַּב עַל אַרְבַּע כַּפּוֹתָיו וְהִסְתּוֹבֵב לְלֹא הֶרֶף בַּמָּקוֹם.
"אֵין סָפֵק שֶׁהַבְּעָלִים שֶׁל הַבַּיִת הַזֶּה הוּא טִפּוּס מְשַׁעֲשֵׁעַ," לָחַשׁ אָדוֹן חוּטְחוּטוֹן, "הוּא לֹא מַפְסִיק לִרְקֹד."
הֵם חִכּוּ עַד שֶׁהַדֶּלֶת הִגִּיעָה אֲלֵיהֶם, וְאָז נִכְנְסוּ פְּנִימָה.
זֶה בֶּאֱמֶת הָיָה בַּיִת מוּזָר.
אָמְנָם הָיָה זֶה קַיִץ, אֲבָל בָּאֲרֻבָּה בָּעֲרוּ קוֹרוֹת עֵץ עֲנָקִיּוֹת, וְעַל הָאֵשׁ יָשַׁב אִישׁ נִכְבָּד וְהִתְחַמֵּם.
מִדֵּי פַּעַם אָסַף הָאִישׁ בְּכַף יָדוֹ גֶּחָלִים לוֹחֲשׁוֹת וּבָלַע אוֹתָן בְּתֵאָבוֹן רַב.
מִשֶּׁרָאָה אֶת הָאוֹרְחִים, נִגַּשׁ אֲלֵיהֶם, קַד קִדָּה וְאָמַר:
"הַאֻמְנָם אַתֶּם אָדוֹן חוּטְחוּטוֹן וְהָרוֹזֵן אָדוֹן דַּחְלִיל?"
הֻפְתְּעוּ הַשְּׁנַיִם לְגַלּוֹת שֶׁהוּא מַכִּיר אוֹתָם בִּשְׁמוֹתֵיהֶם, אַךְ לֹא אָמְרוּ דָּבָר, חוּטְחוּטוֹן רַק נִתֵּר שָׁלוֹשׁ פְּעָמִים בָּאֲוִיר, וְדַחְלִיל הֵסִיר אֶת הַמִּגְבַּעַת מֵרֹאשׁוֹ.
וְהַלָּה הִמְשִׁיךְ:
"הִשָּׁאֲרוּ אֶצְלִי לַאֲרוּחַת עֶרֶב וּמָחָר תַּמְשִׁיכוּ בְּדַרְכְּכֶם.
מִיָּד אֶקְרָא לְאִשְׁתִּי, לְבִתִּי וְלִקְרוֹבִים אֲחֵרִים."
הוּא מָחָא כַּפַּיִם, וּפִתְאוֹם צָצוּ בַּשֶּׁטַח אֲנָשִׁים רַבִּים.
בִּתּוֹ שֶׁל בַּעַל הַבַּיִת הָיְתָה יָפָה מְאוֹד, אַךְ קוֹל צְחוֹקָהּ הִזְכִּיר צָהֳלַת סוּסִים בַּשָּׂדֶה.
אָדוֹן חוּטְחוּטוֹן מָצָא חֵן בְּעֵינֶיהָ עַד מְאוֹד, וְהִיא אָמְרָה לוֹ שֶׁהָיְתָה רוֹצָה בַּעַל כָּזֶה.
אַחַר כָּךְ הֵסֵבּוּ לַשֻּׁלְחָן:
אָדוֹן חוּטְחוּטוֹן וְדַחְלִיל יָשְׁבוּ עַל סַפְסָל רָגִיל, וְכָל הַיֶּתֶר יָשְׁבוּ עַל סִירֵי בַּרְזֶל מְלֵאִים בְּגֶחָלִים לוֹחֲשׁוֹת, דָּבָר שֶׁהִדְהִים אֶת הָאוֹרְחִים עַד מְאוֹד.
בַּעַל הַבַּיִת אָמַר:
"אַל תִּתְפַּלְּאוּ, מְכֻבָּדַי, שֶׁכָּךְ אֲנַחְנוּ יוֹשְׁבִים, אֲבָל בַּמִּשְׁפָּחָה שֶׁלָּנוּ לְכֻלָּם תָּמִיד קַר מְאוֹד."
הַמָּרָק הֻגַּשׁ בְּדוּד עֲנָק, וְחוּטְחוּטוֹן כְּבָר קֵרֵב אֶת הַכַּף אֶל פִּיו, אַךְ דַּחְלִיל מָשַׁךְ בְּדַשׁ מְעִילוֹ וְלָחַשׁ:
"אָדוֹן חוּטְחוּטוֹן, אַל תֹּאכַל אֶת זֶה, זוֹ זֶפֶת רוֹתַחַת!"
הֵם הֶעֱמִידוּ פָּנִים שֶׁהַמָּרָק עָרֵב לְחִכָּם, אֲבָל שָׁפְכוּ אוֹתוֹ בַּסֵּתֶר מִתַּחַת לַשֻּׁלְחָן.
אַחַר כָּךְ הֵבִיא מְשָׁרֵת מְשֻׁנֶּה מָנָה נוֹסֶפֶת:
עַכְבְּרוֹשִׁים בְּרֹטֶב צַיָּדִים.
אַחַר כָּךְ הֻגְּשׁוּ לָהֶם אַרְבֶּה מְטֻגָּן, תּוֹלָעִים בִּגְבִינַת פַּרְמֵזָן שֶׁנִּרְאוּ כְּמוֹ מָקָרוֹנִי וּבֵיצִים סְרוּחוֹת לְקִנּוּחַ.
הֵם נִבְהֲלוּ מְאוֹד וְהִשְׁלִיכוּ הַכֹּל מִתַּחַת לַשֻּׁלְחָן.
פִּתְאוֹם אָמַר בַּעַל הַבַּיִת:
"הֲשָׁמַעְתְּ, אָדוֹן חוּטְחוּטוֹן, שֶׁהַמֶּלֶךְ בָּעִיר כְּסָלוֹן מֵת?"
"אֵיפֹה נִמְצֵאת אוֹתָהּ כְּסָלוֹן?
הִיא רְחוֹקָה מִכָּאן?" שָׁאַל הַחַיָּט.
"תַּרְנְגוֹל שָׁחוּט צָרִיךְ לָרוּץ בְּמֶשֶׁךְ יוֹמַיִם כְּדֵי לְהַגִּיעַ לְשָׁם.
הֲשָׁמַעְתְּ שֶׁהֵם מְחַפְּשִׂים מֶלֶךְ לְעַצְמָם וְשֶׁמִּי שֶׁיִּתְחַתֵּן עִם בִּתִּי יֻכְתַּר לְמֶלֶךְ?"
הַנַּעֲרָה צָהֲלָה כְּמוֹ סוּס בָּא בַּיָּמִים וּמֵרֹב שִׂמְחָה כָּרְכָה אֶת זְרוֹעוֹתֶיהָ סְבִיב צַוָּארוֹ שֶׁל חוּטְחוּטוֹן.
"לִבְרֹחַ!" לָחַשׁ דַּחְלִיל.
"אֲבָל אֲנִי לֹא יוֹדֵעַ אֵיפֹה הַדֶּלֶת.
אֵין מָה לַעֲשׂוֹת!"
כָּל הַמִּשְׁפָּחָה הֵחֵלָּה לִצְהֹל, וּבַעַל הַבַּיִת אָמַר פִּתְאוֹם:
"נִשְׁתֶּה יַיִן לְחַיֵּיכֶם וְנָשִׁיר שִׁירִים עַלִּיזִים.
אוּלַי אַתָּה מַכִּיר אֵיזֶה שִׁיר, אָדוֹן חוּטְחוּטוֹן?"
"כֵּן, בְּהֶחְלֵט," אָמַר חוּטְחוּטוֹן, "אֲנִי מַכִּיר שִׁיר יָפֶה מְאוֹד."
תּוֹךְ שֶׁאָמַר זֹאת, קָרַץ לְדַחְלִיל וְלָחַשׁ לוֹ:
"פְּקַח עַיִן, אָחִי, וּבָרֶגַע שֶׁהַדֶּלֶת תִּתְמַמֵּשׁ מֵאֲחוֹרֵינוּ, תַּשְׁמִיעַ צְעָקָה!"
הוּא קָם, הֵסִיר אֶת כּוֹבָעוֹ וּבְקוֹל דַּקִּיק הִתְחִיל לָשִׁיר אֶת הַמִּזְמוֹר הַיָּחִיד שֶׁהִכִּיר:
"שִׂים בְּפִינוּהַלֵּלוָשֶׁבַח וּתְפִלָּה …" בְּאוֹתוֹ רֶגַע קָרָה דָּבָר מְזַעְזֵעַ.
כָּל הַמִּשְׁפָּחָה קָפְצָה עַל הָרַגְלַיִם וְהִתְחִילָה לִשְׁאֹג וּלְיַבֵּב וּלְקַפֵּץ וּלְקַלֵּל.
אַךְ אָדוֹן חוּטְחוּטוֹן כְּמוֹ לֹא הִבְחִין בְּכָךְ וְהִמְשִׁיךְ לָשִׁיר עוֹד וָעוֹד.
הוּא הִרְגִּישׁ שֶׁהַבַּיִת, עַל דַּיָּרָיו, בּוֹרֵחַ מִפְּנֵי הַשִּׁיר הַזֶּה, עַל כֵּן שָׁאַף אֲוִיר מְלוֹא רֵאוֹתָיו וְשָׁר בְּקוֹל דַּקִּיק כִּצְלִילוֹ הַגָּבוֹהַּ בְּיוֹתֵר שֶׁל הָעוּגָב.
מִשֶּׁסִּיֵּם לָשִׁיר אֶת הַשִּׁיר, הִתְחִיל מֵחָדָשׁ, עַד הָרֶגַע שֶׁבּוֹ הַכֹּל נֶעֱלַם, הַבַּיִת הִתְפּוֹרֵר לְעָפָר וָאֵפֶר, וְרוּחַ נוֹרָאָה קָמָה.
הַשְּׁנַיִם הִסְתַּכְּלוּ סְבִיבָם בִּבְעָתָה וְרָאוּ שֶׁהֵם עוֹמְדִים בְּלֵב אָחוּ.
הֵם הוֹדוּ לֶאֱלֹהִים עַל הַצָּלָתָם הַמֻּפְלָאָה, וְחוּטְחוּטוֹן אָמַר:
"אֵלּוּ הָיוּ שֵׁדִים נוֹרָאִיִּים, אֲבָל יָכֹלְנוּ לָהֶם!"
"הֵם נִבְהֲלוּ מִמֶּנִּי!" אָמַר דַּחְלִיל.
הַשְּׁנַיִם הִמְשִׁיכוּ לָלֶכֶת.
הַשֵּׁד הַזָּקֵן סִפֵּר לְחוּטְחוּטוֹן שֶׁבָּעִיר כְּסָלוֹן הַמֶּלֶךְ מֵת, לָכֵן הֵם פָּנוּ לְעֵבֶר הָעִיר הַנֶּהֱדֶרֶת הַזֹּאת שֶׁהִתְפַּרְסְמָה בַּנַּפָּחִים שֶׁלָּהּ הַמְּפַרְזְלִים עִזִּים.
בְּמֶשֶׁךְ שִׁבְעָה יָמִים הִמְשִׁיכוּ לִנְדֹּד וְעָבְרוּ הַרְפַּתְקָאוֹת שׁוֹנוֹת וּבְסוֹף מַסָּעָם רָאוּ אֶת הָעִיר וְהֵבִינוּ שֶׁזּוֹ הַקֶּרֶת הַמְּפֻרְסֶמֶת.
אַךְ פְּלִיאָה גְּדוֹלָה אָחֲזָה בָּהֶם, וּמֵרֹב תַּדְהֵמָה הֵם עָצְרוּ מִלֶּכֶת;
בְּכָל רַחֲבֵי הָעוֹלָם שָׂרַר מֶזֶג אֲוִיר יָפֶה, וְרַק בָּעִיר הַזֹּאת יָרְדוּ מֵהַשָּׁמַיִם פַּלְגֵי מַיִם, מַמָּשׁ גֶּשֶׁם זַלְעָפוֹת.
"אֲנִי לֹא אֵלֵךְ לְשָׁם, כִּי הַמִּגְבַּעַת תֵּרָטֵב לִי," אָמַר דַּחְלִיל.
"וַאֲנִי בִּכְלָל לֹא רוֹצֶה לִהְיוֹת מֶלֶךְ בְּמָקוֹם רָטֹב כָּל כָּךְ!" אָמַר חוּטְחוּטוֹן.
אֲבָל אַנְשֵׁי הָעִיר כְּבָר הִבְחִינוּ בָּהֶם וְיָצְאוּ לִקְרָאתָם בַּהֲמוֹנֵיהֶם.
רֹאשׁ הָעִיר הִגִּיעַ רָכוּב עַל עִזָּהּ מְפֻרְזֶלֶת, וְכֻלָּם פָּרְצוּ בְּבֶכִי:
"אֲדוֹנִים נִכְבָּדִים!
אוּלַי אַתֶּם תַּצְלִיחוּ לְהַצִּיל אוֹתָנוּ!"
"וְכִי מָה קָרָה לָכֶם?" שָׁאַל חוּטְחוּטוֹן.
"אֲנַחְנוּ בְּסַכָּנַת מַבּוּל וְהַשְׁמָדָה!
הַמֶּלֶךְ שֶׁלָּנוּ מֵת לִפְנֵי שָׁבוּעַ, וּמֵאוֹתוֹ יוֹם גֶּשֶׁם כָּבֵד יוֹרֵד עַל עִירֵנוּ הַנִּפְלָאָה.
אִי אֶפְשָׁר אֲפִלּוּ לְהַבְעִיר אֵשׁ בַּבַּיִת, כִּי מַיִם נִכְנָסִים פְּנִימָה דֶּרֶךְ הָאֲרֻבָּה.
כֻּלָּנוּ נָמוּת, רַבּוֹתַי הַמְּכֻבָּדִים!"
"זֶה רַע מְאוֹד!" אָמַר אָדוֹן חוּטְחוּטוֹן בְּחָכְמָתוֹ הָרַבָּה.
"הוֹ, וְעוֹד אֵיךְ!
אֲבָל הֲכִי צַר לָנוּ עַל בִּתּוֹ שֶׁל הַמֶּלֶךְ הַמָּנוֹחַ, כִּי הִיא, הַמִּסְכֵּנָה, לֹא מַצְלִיחָה לְהַפְסִיק לְהִתְיַפֵּחַ, וּבִגְלַל דִּמְעוֹתֶיהָ יֵשׁ כָּאן עוֹד יוֹתֵר מַיִם."
"זֶה רַע אַף יוֹתֵר," קָבַע חוּטְחוּטוֹן בְּחָכְמָתוֹ הָרַבָּה אַף יוֹתֵר.
"הוֹ, מְכֻבָּדַי!" קָרָא רֹאשׁ הָעִיר, "אָנָּא, עִזְרוּ לָנוּ!
הֲתֵדְעוּ אֵיזֶה פְּרָס גָּדוֹל הִבְטִיחָה הַנְּסִיכָה לָאָדָם שֶׁיַּצְלִיחַ לַעֲצֹר אֶת הַגֶּשֶׁם?
הִיא הִבְטִיחָה לְהִתְחַתֵּן אִתּוֹ, וְהוּא יִהְיֶה לְמֶלֶךְ."
"הוֹ," קָרָא חוּטְחוּטוֹן, "בֶּאֱמֶת?
אָדוֹן דַּחְלִיל, בּוֹא נִגַּשׁ הָעִירָה, אֲנַחְנוּ חַיָּבִים לְנַסּוֹת."
בְּתוֹךְ הַגֶּשֶׁם הַגָּדוֹל הוֹלִיכוּ אוֹתָם אֶל בִּתּוֹ שֶׁל הַמֶּלֶךְ הַמָּנוֹחַ, וּבָרֶגַע שֶׁעֵינֶיהָ נָחוּ עַל חוּטְחוּטוֹן הִיא קָרְאָה:
"הוֹ, אֵיזֶה עֶלֶם חֲמוּדוֹת!"
וְהוּא נִתֵּר שָׁלוֹשׁ פְּעָמִים לְגֹבַהּ רַב מְאוֹד וְאָמַר:
"הֲנָכוֹן הַדָּבָר שֶׁאַתְּ, הַנְּסִיכָה, תִּתְחַתְּנִי עִם מִי שֶׁיַּצְלִיחַ לַעֲצֹר אֶת הַגֶּשֶׁם?"
"כֵּן, זֶה הַנֶּדֶר שֶׁנָּדַרְתִּי."
"וְאִם אַצְלִיחַ לַעֲשׂוֹת זֹאת?"
"אֲקַיֵּם אֶת הַנֶּדֶר."
"וַאֲנִי אֶהְיֶה לְמֶלֶךְ?" שָׁאַל חוּטְחוּטוֹן.
"כֵּן, עֶלֶם חֵן."
"טוֹב," קָרָא הַחַיָּט, "אֲנִי הוֹלֵךְ לַעֲצֹר אֶת הַגֶּשֶׁם."
הוּא קָרַץ לָרוֹזֵן דַּחְלִיל, וְהֵם יָצְאוּ.
כָּל אַנְשֵׁי הָעִיר נָהֲרוּ הַחוּצָה גַּם הֵם בְּלֵב מְלֵא תִּקְוָה בִּרְצוֹתָם לִרְאוֹת אֶת הַמַּעֲשֶׂה הַגָּדוֹל.
וְאִלּוּ חוּטְחוּטוֹן הָלַךְ עִם דַּחְלִיל תַּחַת מִטְרִיָּה, וְכָךְ דִּבְּרוּ:
"שְׁמַע, דַּחְלִיל, מָה עָלֵינוּ לַעֲשׂוֹת כְּדֵי שֶׁהַגֶּשֶׁם הַזֶּה יַפְסִיק לָרֶדֶת?"
"צָרִיךְ לִדְאֹג לְמֶזֶג אֲוִיר יָפֶה."
"אֲבָל אֵיךְ עוֹשִׂים זֹאת?"
"אוֹ!
צָרִיךְ לַחְשֹׁב!"
הֵם חָשְׁבוּ בְּמֶשֶׁךְ שְׁלוֹשָׁה יָמִים, וְהַגֶּשֶׁם הִמְשִׁיךְ לָרֶדֶת עוֹד וָעוֹד!
פִּתְאוֹם טָפַח אָדוֹן חוּטְחוּטוֹן בְּיָדוֹ עַל מִצְחוֹ, פָּעָה כְּמוֹ עִזָּה וְקָרָא:
"אֲנִי יוֹדֵעַ מֵאַיִן מַגִּיעַ הַגֶּשֶׁם הַזֶּה!"
"מֵאַיִן?"
"מֵהַשָּׁמַיִם!"
"תִּרְאוּ אוֹתוֹ," נָהַם דַּחְלִיל, "גַּם אֲנִי חָכָם כָּזֶה.
בֶּטַח שֶׁהוּא לֹא יוֹרֵד מִלְּמַטָּה כְּלַפֵּי מַעְלָה, אֶלָּא לְהֶפֶךְ."
"נָכוֹן," אָמַר חוּטְחוּטוֹן, "אֲבָל מַדּוּעַ הוּא יוֹרֵד רַק עַל הָעִיר, וּבִמְקוֹמוֹת אֲחֵרִים הוּא לֹא יוֹרֵד?"
"כִּי בִּמְקוֹמוֹת אֲחֵרִים יֵשׁ מֶזֶג אֲוִיר יָפֶה!"
"אַתָּה טִפֵּשׁ, אֲדוֹנִי הָרוֹזֵן!" אָמַר הַחַיָּט, "אֱמֹר לִי, מִמָּתַי יוֹרֵד הַגֶּשֶׁם הַזֶּה?"
"אוֹמְרִים שֶׁמִּיּוֹם שֶׁהַמֶּלֶךְ מֵת."
"זֶהוּ זֶה!
עַכְשָׁו הַכֹּל מוּבָן!
הָעִנְיָן הוּא כָּזֶה:
הַמֶּלֶךְ הָיָה כָּל כָּךְ גָּדוֹל וְאַדִּיר, שֶׁעִם מוֹתוֹ נִפְעַר חֹר בַּשָּׁמַיִם."
"אוֹי!
אוֹי!
זֶה בֶּאֱמֶת נָכוֹן!"
"וּמֵהַחֹר הַזֶּה דָּלַף הַגֶּשֶׁם, וְהוּא יַמְשִׁיךְ לִדְלֹף עַד קֵץ כָּל הַדּוֹרוֹת, אֶלָּא אִם כֵּן הוּא יֻטְלָא."
אָדוֹן דַּחְלִיל פָּעַר אֶת עֵינָיו לִרְוָחָה וְאָמַר:
"בַּחַיִּים לֹא פָּגַשְׁתִּי חַיָּט חָכָם כָּל כָּךְ."
בְּשִׂמְחָה רַבָּה הֵם הָלְכוּ לְרֹאשׁ הָעִיר וּבִקְּשׁוּ שֶׁיּוֹדִיעַ שֶׁאָדוֹן חוּטְחוּטוֹן, תּוֹשַׁב קִרְיַת בְּטֵלוֹן, מַבְטִיחַ שֶׁהַגֶּשֶׁם יִפָּסֵק.
"יְחִי אָדוֹן חוּטְחוּטוֹן!
יְחִי!" קָרְאוּ כָּל אַנְשֵׁי הָעִיר.
חוּטְחוּטוֹן בִּקֵּשׁ לְהָבִיא אֶת כָּל הַסֻּלָּמוֹת שֶׁבָּעִיר, לְחַבֵּר אוֹתָם זֶה לָזֶה וּלְהַעֲמִיד אוֹתָם זֶה עַל זֶה עַד שֶׁיַּגִּיעוּ לַשָּׁמַיִם.
הוּא עַצְמוֹ נָטַל מֵאָה מְחָטִים וְקָצֶה שֶׁל חוּט בְּאֹרֶךְ מֵאָה וַחֲמִשִּׁים קִילוֹמֶטְרִים וְעָלָה אִתָּם עַל הַסֻּלָּם, וְהָרוֹזֵן דַּחְלִיל הֶחְזִיק אֶת הַסְּלִיל לְמַטָּה וְשִׁחְרֵר אֶת הַחוּט לְאַט-לְאַט.
חוּטְחוּטוֹן עָלָה עַד לְמַעְלָה וְרָאָה שֶׁאָכֵן יֵשׁ חֹר גָּדוֹל בַּשָּׁמַיִם שֶׁגָּדְלוֹ בְּדִיּוּק כְּגֹדֶל הָעִיר;
פִּסַּת שָׁמַיִם קְרוּעָה הִשְׁתַּלְשְׁלָה כְּלַפֵּי מַטָּה, וּמֵהַחֹר בָּקְעוּ מֵי גֶּשֶׁם.
עַל כֵּן נִרְתַּם לַמְּלָאכָה וְתָפַר וְהִמְשִׁיךְ וְתָפַר בְּמֶשֶׁךְ יוֹמַיִם.
אֶצְבְּעוֹתָיו הִתְקַשּׁוּ מֵרֹב מַאֲמָץ, אַךְ הוּא לֹא חָדַל.
אַחַר כָּךְ הֶחְלִיק אֶת הַשָּׁמַיִם בְּמַגְהֵץ וְיָרַד בַּסֻּלָּם, עָיֵף מְאוֹד.
בָּעִיר שָׂרַר מֶזֶג אֲוִיר חֲלוֹמִי!
הָרוֹזֵן דַּחְלִיל כִּמְעַט הִשְׁתַּגֵּעַ מֵרֹב שִׂמְחָה, כְּמוֹ גַּם כָּל שְׁאַר תּוֹשָׁבֵי הָעִיר.
הַנְּסִיכָה מָחֲתָה אֶת עֵינֶיהָ, שֶׁכִּמְעַט מַחֲצִיתָן כְּבָר נָמַסָּה מֵרֹב בֶּכִי, נָפְלָה עַל צַוָּארוֹ שֶׁל חוּטְחוּטוֹן וְנִשְּׁקָה אוֹתוֹ בְּחִבָּה.
חוּטְחוּטוֹן שָׂמַח, וּפִתְאוֹם רָאָה שֶׁרֹאשׁ הָעִיר וְיוֹעֲצָיו נוֹשְׂאִים אֵלָיו שַׁרְבִיט זָהָב וְכֶתֶר מְפֹאָר וְקוֹרְאִים:
"יְחִי הַמֶּלֶךְ חוּטְחוּטוֹן!"
"יְחִי, יְחִי!
שֶׁיִּהְיֶה לְבַעֲלָהּ שֶׁל הַנְּסִיכָה וְשֶׁיִּמְשֹׁל בְּאשֶׁר וּבְעשֶׁר!"
וְכָךְ מָשַׁל הַמֶּלֶךְ הַמְּשַׁעֲשֵׁעַ הַזֶּה לְאֹרֶךְ יָמִים רַבִּים, וּבְמַמְלַכְתּוֹ לְעוֹלָם לֹא יָרַד שׁוּב הַגֶּשֶׁם.
וְאִלּוּ אֶת חֲבֵרוֹ הַטּוֹב הוּא מִנָּה לַשּׁוֹמֵר הַגָּדוֹל בַּמְּדִינָה וְנָתַן לוֹ תַּפְקִיד – לְהַרְחִיק אֶת הַצִּפּוֹרִים מֵרֹאשׁוֹ הַמַּלְכוּתִי.
*הסיפור תורגם לעברית בסיוע המכון הפולני בישראל *דימוי:
טליה בר הרעיונות הכי טובים באו לה תמיד בלילה, כאילו בלילה היתה אדם אחר מאשר ביום.
זה נדוש, הוא היה אומר.
ואחר כך מחליף נושא, או מתחיל משפט ב"אני".
אני, היה אומר, אני חושב בשיא הבהירות ביום, בבוקר, מיד אחרי הקפה הראשון, במחצית הראשונה של היום.
כאשר קראה בעיתון במקרה ("אלוהים, מה זה בעצם מקרה?") שהוא עומד להגיע לפרוסיה, לאָלֶנְשְטַיין, שהוא הולך להיות כל כך קרוב, לא הצליחה לישון.
הכול חזר.
או שכלל לא חזר, כי תמיד היה שם, מעולם לא עזב.
היא שכבה על גבה ובחנה את כל ההתרחשויות שיכלו לנבוע ממה שרצתה לעשות.
היא בתחנת רכבת, ברציף של עיר לא מוכרת, הוא מגיע מהכיוון הנגדי, מבחין בה, הבעת פליאה על פניו, הפתעה – הוא נעצר, המבט שלו, כיסוי כובעה המורם מעל פניה, התבוננותו הצלולה שהעבירה בה פעם רעד של התרגשות, לא הגוף, רק המבט הזה.
ואולי זה קורה אחרת – היא הולכת ברחוב שטוף שמש בכיכר שוק (איך תוכל להיראות כיכר השוק של אלנשטיין?) והוא מגיע (שוב ממולה) מאחורי גבר ואישה.
והיא רואה שהוא מזהה אותה, כי הוא מחוויר, כי הוא אומר לאותם אנשים בפיזור־דעת:
"סליחה…" הוא מסיר ביד רועדת כובע בהיר (האם שיערו הידלדל, האם כבר הגיע הזמן לזה?) היא מושיטה לו יד, היא מאופקת, בסופו של דבר הסתובבה שעות בכיכר השוק כדי לפגוש אותו.
האם אלנשטיין היא עיר גדולה?
אולי גדולה מדי, אולי יפספסו זה את זה בהמון של חודש מאי, אולי יאספו אותו בכרכרה ישירות מתחנת הרכבת לבית המלון, אולי בכלל אין כיכר שוק בעיר הזו, אולי יירד גשם, אולי הוא לא יגיע, יבטל ברגע האחרון את הנסיעה בשל מחלת אשתו.
אולי יעכבו אותו בגרמניה ענייני הוצאה לאור, הוא הרי סופר חשוב וסביר להניח שכל האנשים המשכילים מכירים אותו, ואולי לא, אולי רק היא עוקבת בעיתונות אחר כל אזכור ולו הקלוש ביותר על אודותיו, אולי רק היא מוודאת שבחנות הספרים נמצא הרומן בן שני הכרכים, ובכל פעם שהיא חולפת על פניו היא שולחת לעברו ליטוף קליל בכף ידה עטוית הכפפה ושואלת את מוכר הספרים על משהו אחר לחלוטין.
בבוקר נראה לה הרעיון לגמרי שטותי.
יוהאן חבק את מותניה ונשק לה בפיה כשירדה לארוחת הבוקר.
בעוד שעה אמור היה להגיע המורה למוסיקה של הילדים.
כשקיפדה את קודקוד הביצה הרכה התעוררה בה תחושת צער גורפת למראה אצבעותיה, שהיו דקות למדי ויבשות, כאילו מעולם לא היו שייכות לה.
ואז אמרה ללא כל תכנון מוקדם שהיא רוצה לנסוע לכמה ימים לאבא שלה, לדנציג.
בעלה ניגב את פיו במפית – הוא לא נראה מופתע.
הוא נסוג קלות מהשולחן והצית סיגר.
היא הורתה למשרתת לפתוח את החלון.
מן הרחוב פרצה אל חדר האוכל המולת הכרכרות וקרונות הסוסים.
מיד לאחר מכן התנופפו הווילונות וריח הקטיפה העדין של הלילך שפרח בקדמת הבית זרם פנימה.
כובע פנמה רחב שוליים בקופסת כובעים, חצאית ז'ורז'ט כהה, חולצה לבנה עם קפלים בחזה, שמשיית תחרה.
תיק יד ומזוודת עור גדולה.
מגפיים רכוסים בכפתורים.
בקבוקון בושם עטוף בתחתוני משי.
כפפות להחלפה.
מִטען.
בתחנת הרכבת בדנציג היא קונה כרטיס לאלנשטיין וממתינה בקפיטריה של התחנה שלוש שעות.
בשירותים של התחנה היא מופתעת לפגוש את בבואתה בראי – חשבה שהיא צעירה יותר.
בתא הנוסעים היא שולפת מהתיק גיליון ישן של ה"נוֹיֶה דוֹיְטְשֶה רוּנְדְשאוּ" ומתאמצת לקרוא סיפור שלו שפורסם שם.
בעבר הכירה אותם כמעט בעל פה, כעת היא מבחינה שקטעים שלמים פרחו מזיכרונה.
מתרחש נס קטן – ונציה ואלנשטיין משלימות זו את זו.
באיחור של עשר שנים היו פתאום לקצוות של אותו רצף, ציר של מקטע מסוים מחייה.
צפון ודרום.
יובש ולחות.
היסטוריה ומחסור בזמן.
מבט לעתיד, מבט לעבר.
הניגודים נפגשו.
בפעם הראשונה ראתה אותו בחוף הים.
הוא לבש בגדים בהירים וחבש כובע.
היא זכרה אותו, אבל בעצם כמעט תמיד זכרה אנשים שראתה רק פעם אחת.
שם, בחוף הים, דעתו הוסחה, הוא היה צעיר ברוחו.
לאחר מכן, כשערכוּ ביניהם היכרות, הוא נראה לה כמו איש במסכה.
הוא אמר על עצמו:
"אני סופר", אבל לה זה כלל לא נראה חשוב.
הוא היה נבוך.
חמק ממבטים.
היא זכרה שאחד ממכריהם המשותפים כינה אותו מתוך שיכרות קלה "חמור".
כשראתה בפעם הראשונה את חדר הרחצה במלון, כבר אחרי הכול, נדמה היה לה שרק עכשיו היא מצליחה להכיר אותו.
לא הלילה האינטימי שבילו יחד, ואף לא היכרות הגוף החטופה, שאמנם היתה חושנית ביותר, אפשרו לה לחדור את מעטהו של הגבר הזה, כי אם דווקא חדר הרחצה של המלון.
המגבת שלו שהושלכה על דופן האמבטיה, כלֵי גילוח, מברשת, מברשת שידיתה כבר ניזוקה ממים, קופסת עץ לסבון.
ישויות דוממות, עדוֹת לקיומו של הגוף האנושי.
כשנגעה בחפציו, בשעה שעדיין ישן, או אולי כבר התעורר וחיכה לה (שתיקת בוקר נבוכה משהו אחרי ליל אהבים), חשה לפתע נרגשת.
היא היתה מסוגלת להשעין את ראשה על הראי הקר ולפרוץ בבכי מרוב התרגשות.
היא תמיד נזכרה ברגע הזה – זו היתה כנראה תחילת האהבה.
האם האהבה אינה ביסודו של דבר היכרות?
האין זו הסיבה שאנשים כה משתוקקים זה לגופו של זה, לא לשם ההנאה, אלא כדי להתקרב עד למרחק הקטן ביותר?
אותה חדירה אל שקעי הגוף, פריצת כל הגבולות, חתירה אל האמצע, חיפוש הצד הפנימי.
התברר כי תחנת הרכבת באלנשטיין קטנה משחשבה.
לרגע קצר היא נתקפה חרדה – ידיה התהדקו מוכנית על המעקה הקר של מדרגות הרכבת.
אבל כשהסיעה אותה הכרכרה אל המלון הטוב בעיר, חשה פתאום כאילו נפלה לידיה שליטה מוחלטת על העולם.
האנשים נראו לה קטנים כל כך, דו־ממדיים, לא יודעים דבר, לא חשים במאום, מכונות בשרניות קטנות ורכות.
החנויות הקטנות והעלובות שלהם, פיותיהם שאינם מודעים לדבר, ושבזה הרגע מטלטלים את פני הקפה החלקים שבספל, גופיהם המכונסים בתוך עצמם, הטקסים המצחיקים של הידיים המטיילות אל הכובע וחזרה, נאחזות ברעד במקלות ובשמשיות, הערבים המשעממים והריקים ממשמעות בבתיהם המרופדים בשטיחים מהוהים, מחשבותיהם המוגבלות, שלא מסוגלות לחרוג מתחומי המשפט הבא שייאמר.
קטנטנים, בובתיים.
ויחד עם זאת, בעודה נוסעת בכרכרה הזו, מתרווחת על המושב כמו גבר, חשה שהיא אוהבת אותם.
היא הזדהתה איתם בלי לחוש רחמים.
היתה זו דווקא אהבה, כמו זו שמעוררים ילדים שמממשים את התוכניות החינוכיות של הוריהם בלי לדעת את מטרתן.
והיא, בתוך אותה כרכרה, מוקמה גבוה יותר, ראתה יותר.
היא הכתיבה בעצמה את הכללים.
במו ידיה יצרה כל דקה ודקה, כל מחווה ומחווה, כל אירוע ואירוע.
לאחר שנרשמה בספר האורחים של המלון בפרטים בדויים לחלוטין, שאלה באדישות את פקיד הקבלה:
"האם יש אמת בשמועה שבמלון הזה יתארח היום אותו סופר ידוע, ת'?"
פקיד הקבלה נשא אליה זוג עיניים שעוּותו דרך עדשות משקפיים עבות.
ניכר בו שהוא מצליח בקושי רב להסתיר את התרגשותו וגאוותו.
"זה נכון.
מחר הוא אמור לתת הרצאה על מוסיקה וספרות.
אחר הצהריים." הוא הרצין בבת אחת.
"אני מתחנן בפניך גברתי, שלא תספרי לאף אחד שהוא מתגורר במלון שלנו, למרות שמובן שאין עוד מקום כמוהו בעיר, זה המלון הטוב ביותר.
ויש לנו סוויטה בשבילו.
היא נוקתה וסודרה ומצפה לבואו כמה ימים." הוא הצביע על מפתח התלוי בצד תחת הספרה הרומית I.
"אנחנו חוששים שהקוראים לא יתנו לו מנוח."
"האם הוא אמור להיות עד כדי כך פופולרי?"
"אשתי קראה את כל הספרים שלו," ענה, כאילו זה אמור להבהיר הכול.
"מתי מגיעה הרכבת מברלין?
אני מצפה למישהו."
פקיד הקבלה הביט עליה בחשדנות ומסר לה את השעה המדויקת.
החדר היה עלוב.
שני חלונות גבוהים פנו לרחוב הראשי.
על אדן החלון התנחלו יונים.
היא התרחצה וניגבה את פניה במגבת מחוספסת.
החליפה חולצה.
סירקה את שיערה, ואחר כך החלה להדק אותו בקפידה מול הראי.
הוא הורם מעט גבוה מדי והיא ראתה רק את עיניה ומצחה.
היא מרחה באצבעה בושם על העור.
היא חשבה שיש לה עוד לא מעט זמן, שתוכל לצאת ולשוטט ברחובות.
לערוך קניות כלשהן.
להותיר את בבואתה בחלונות הראווה, למדוד ברגליה את ממדיה המפוקפקים של כיכר השוק הקטנה.
לשתות לימונדה מתחת לאחת השמשיות.
היא חבשה כובע אבל מיד התחרטה וויתרה על היציאה.
היא נשכבה כך, עם הכול, עם השמשייה בידה על המיטה המוצעת, על הגב.
החריצים הקטנים בתקרה שלחו לה סימנים במין כתיב מסתורי.
הם התהלכו ימים שלמים בעיר.
ונציה היתה לוהטת ומהבילה.
תעלותיה העלו צחנה.
הם שמו לב שהם כל הזמן מאיצים את צעדיהם – ודאי נראו כמי שמיהרו לאנשהו.
"אה, למה לנו למהר כל כך," ריסנו את עצמם.
הם פרצו בצחוק.
העיקר שבזמן ההליכה ייפגשו כפות ידיהם כאילו בטעות, שכתפיהם יתחככו זו בזו, שהרוח תחשוף בפניהם לפתע את ריחותיהם.
שצלו של האחד יושלך על רגלי השנייה.
בלי להביט זה בזה, בהליכה כתף לכתף, בחנו אחד את השנייה.
הכיצד זה יתכן?
הוא סיפר לה כמעט ללא הרף על המשפחה שלו.
זה הפליא אותה, כי לה מצדה לא היה דבר לומר בנושא.
והוא דיבר ודיבר, כאילו היה חייב להוכיח לה שהוא קיים, שהוא נושא בגנים שלו כל מיני סוחרים הָנְזַטיים, את נשותיהם הלאות מלידות, את ילדיהן, יזמים משופמים מעוררי אימה.
הוא הִמְשיג את הזמן באמצעות אנשים.
אולי בכך טמונה הפיכת האדם לסופר.
הוא זכר את שמותיהם ואת אימרותיהם המבדחות, הוא זכר את ההשתטויות והמנהגים המוזרים שלהם.
לכל אחד מהם העניק ברוחב לב תכונה מסוימת.
היא לא האמינה לו, לא יתכן שכולם היו אנשים מעניינים.
זה מנוגד להיגיון.
העולם מורכב מהמון רב וממעט יחידים, ולא מרבּים, לא מרבּים, כך חשבה.
עבורה היו האנשים כמו גל, בלתי נבדלים זה מזה, להוציא את אלו שאוהבים.
אי אפשר לאהוב את כולם.
כשהתיישבו במקום כלשהו לרגע, בבית קפה צנוע, על כיסא בחוף ריק, על קורות המזח, אז נפגשו לבסוף מבטיהם.
היה קשה לומר משהו.
היא רצתה להתכרבל בחיקו.
היא חשה על עורה כל מבט שלו.
המבט התכול הבהיר הזה היה חסר בושה.
הערבים שבילו בישיבה עם אחרים על המרפסת היוצאת אל הלגונה.
עלוות העצים שהוארה באור הצהבהב של פנסי הרחוב יצרה אשלייה של סבך עירוני בלתי צפוי.
החברים הללו, המכרים המשותפים, קהל מבודח והולך רכיל – היו אי שעָגַנּו בו לרגע, כדי לחוש ביבשה קבועה תחת כפות רגלינו, אבל הרי עניינה אותנו רק ההפלגה.
בית מכוסה עשבי פרא.
תָחום בגדר גבוהה.
היא מתגנבת לעברו, היא יודעת שהוא נמצא שם.
רק לראות אותו.
פתאום היא נבהלת לגלות שהיא ערומה וחומקת הצידה מן השביל אל תוך עשבי הפרא.
היא מדדה דרכם בכיוון הגן, מצדו האחורי.
היא רואה כעת את חלונות הסלון המוארים.
מעין מסיבת בית.
אנשים חולפים על פני השמשה, כוסות משקה בידיהם.
שפתיהם נעות בדממת הזכוכית.
האישה הזו, האישה היפה בצבעי תכלת, היא אשתו.
היא מפזרת חיוכים – היא כבר יודעת איך להסתדר.
עשבי הפרא נעשים חדים ודוקרניים.
הוא איננו שם, באקווריום הסלוני הזה.
הוא איננו.
היא ניעורה בבת אחת משנתה.
שפשוף הכובע בעורף הכאיב לה.
היא קמה והביטה בראי.
עיניה התנפחו קלות, דמעו.
הגיע הזמן.
אלנשטיין, שני רחובות מצטלבים, טירה, בית עירייה והאופנה של אתמול בחוצות העיר.
כאן חייב כל סיפור להתחיל בתחנת הרכבת.
אי אפשר לחיות כאן, אפשר רק לנסוע הנה.
סדר פרוסי ומלנכוליה אסיאתית.
ריח מים שבקושי מורגש.
היא הזמינה קפה, כשהשעון צלצל שלוש – עכשיו הגיעה שעת מנוחת הצהריים בחדר הילדים.
פתאום נתקפה געגוע לריח שלהם – מדוע שיער ילדים מריח תמיד כמו רוח?
המלצר לקח את הכסף והביט עליה בעניין, כמעט בפלרטטנות.
היא התקדמה לאיטה לעבר תחנת הרכבת.
ופתאום בבת אחת כל השלווה שלה נעלמה.
ליבה החל להאיץ את קצב פעימותיו.
נדמה היה לה שהיא דו־ממדית, שאינה מתקיימת מעבר לרגע הזה, שאין לה שום עבר ועתיד.
אישה שהולכת לתחנת הרכבת ותו לא.
הרציף היה ריק למדי – ישבו בו על ספסל גבר צעיר עם זר פרחים, אישה עם צמד ילדים, מסוג האנשים שתמיד מאחרים את המועד, שהרכבות תמיד חולפות על פניהם מרחוק.
מיד אחריה נכנסה קבוצה קטנה של גברים חשובים למראה, עבי בשר, אחד במשקפיים עם מסגרת מתכת דקיקה, אחר לבש חליפה שחורה שנתפרה באלגנטיות והרכיב על עינו מונוקל (קצת כמו עובד של חברת קבורה, חשבה כשהסתכלה עליו).
השלישי והרביעי – חסרי כל תכונות מיוחדות.
אלה ודאי הם.
נציגי מוסדות התרבות של אלנשטיין, שהמתינו לקבל את פני הסופר.
אחר כך באה קבוצה גדולה של בני נוער.
המקום שינה בבת אחת את אופיו, נהיה תוסס, רועש.
האם זה טיול לכבוד האחד במאי, האם הוכרז על יום חופש בבתי הספר הפרוסיים?
המורה המבוגר ניסה להשליט סדר ללא הועיל.
"כמה מוזר," הוא בכה כשנפרדו בוונציה.
הוא אחז בידה, ואותן עיניים כחולות וקרות שלו הבריקו מדמעות.
הוא אמר:
"איזו מין טיפשות לבכות, הרי עוד נתראה." היא חשבה שהוא צריך להציע לה נישואים – הוא היה מיושן שכזה.
"איזו טיפשות להציע נישואים, הרי גם כך נהיה יחד," הדהדה מחשבה בראשה.
באותו זמן לא העלתה בדעתה כל אפשרות אחרת.
רק בהמשך הבינה שהוא בכה על עצמו.
"כתבתי לך ארבעה מכתבים," הזכיר בחמישי, "אבל לא שלחתי אותם.
הם גירדו מחדש את מה שכבר היה צריך להגליד.
את כל כך יפה, כל כך רעננה, כאילו העולם כלל לא נגע בך.
את ממקום לגמרי אחר, כמו מלאך.
ככל שאין לי אותך, כך אני חושק בך יותר." המכתב הזה עורר בה דאגה, היא אפילו לא ידעה מדוע.
כאילו יועד למישהי אחרת.
הקהל הקטן החל לנוע בהתרגשות.
הגבר הצעיר עם זר הפרחים קם מהספסל.
האדון לבוש השחורים ניגב בחוסר מנוח את המונוקל בממחטתו.
המורה המבוגר ניסה לשווא להעמיד את בני הנוער בשתי שורות.
היא הבינה אז שכל האנשים הללו מחכים אך ורק לו, שת' חדל להיות רכושה הפרטי, שהוא שייך גם לאחרים.
זכות הבעלות עליו שמורה גם לילדונים, ולאדונים החנוטים בחליפות, ולגבר עם הפרחים, ולכרוזי התחנה, לפקידי הקבלה ולנשותיהם קוראות הספרים.
אולם מה כבר יכלו לדעת עליו?
האם הכירו אותו מהרומן הכי מפורסם שלו, מסיפוריו שהודפסו בכתבי עת?
את מי הכירו, אם כן?
בכל מה שכתב הותיר בקושי פירורים מעצמו, פתיתים של זיגוג מסוכר.
האם הוא עצמו שָכַן במשפטיו המושלמים, הבהירים, המשכנעים?
הרי בזמן ששוטטו ללא סוף בוונציה דיבר תמיד בעצבנות, במקוטע, גרם לה לתהות אם כבר מדובר בנקודה או רק בפסיק.
האם הוא עצמו נכח בסיפורים שכתב, באנקדוטות?
הרי לא ידע אפילו לספר בדיחה.
איך עלה בידו להטעות את האנשים, עד שחשבו את הדמות שיצר לדמותו שלו?
הוא עשה זאת בקלות רבה כל כך.
אבל אולי דווקא להפך, אולי היא טעתה ובשיכרון אהבתה ותשוקתה ראתה בו מישהו אחר.
לא, היא לא הצליחה לזהות אותו בשום משפט שכתב.
הוא לא היה שם.
הוא לא גוּלם במספֵּר הניטרלי של הסאגה.
לא הוא דיבר.
דיבר מישהו אחר, מישהו זר לחלוטין.
דווקא זה היה מרתק – לחפש בקיום האנושי החי את אותו אדם שיוצר עולמות.
"שליטי המילים".
לחפש זאת בנשימתו, כשישן שעוּן על כתפה, לא מודע לדבר סביבו, לחפש זאת במבטו – אילו חללים מסתתרים מאחורי שערי העיניים.
לבחון כיצד הוא אוכל גלידה – האם טעים לו בדיוק כמו לאחרים, האם עצביו מעבירים את הרשמים למוח באופן זהה לעצביהם של בני תמותה אחרים.
חייב להיות הבדל כלשהו.
לפתע נזכרה שאז בוונציה הוא גידל שפם.
ידו טיפסה באופן בלתי רצוני אל השפה העליונה וקצות האצבעות השתעשעו במגעם המחוספס של הזיפים הכהים.
הרכבת הגיעה.
עשן הקטר יצר מעל ראשיהם צורה כמעט מוחשית.
ליבה הלם בחוזקה, היא חשה יובש בפה.
היא נסוגה אל מתחת לשלט של מסעדת התחנה, הפשילה את כיסוי הפנים.
הרכבת עצרה לרגע קצר ובמהלכו לא קרה שום דבר.
תחנת הרכבת קפאה להרף עין מכל תנועה שהיא.
ארבעת הגברים איבדו את חוש ההתמצאות ומבטם חלף מקרון לקרון.
לאחר מכן ראתה כיצד הקבוצה הקטנה החלה בבת אחת לנוע ימינה, אל עבר תחילת הרכבת.
האישה הלא מרשימה עם שני הילדים התקדמה גם היא באותו הכיוון.
פניה העלו סומק.
הגבר עם הפרחים הקדים את השאר, כמעט רץ.
היא ראתה אותו רק כשיצא מן התחנה מוקף בקהל הצנוע.
היא התפלאה לראות שכעת הוא מוצק יותר, מילולי יותר, זוויתי יותר.
אלה היו אותן הפנים שכה היטיבה להכיר, אך כעת הן נראו אחרות, כאילו השתרשו טוב יותר במציאוּת.
אחר כך הוא הוסתר מפניה.
בני הנוער הגישו לו אלבומים לחתימה, הגבר עם המונוקל גונן עליו בגופו.
והוא עמד במרכז אותה התקבצות – מאפיר, שלו, כאילו שום דבר כבר לא יכול להפתיעו.
ובכן מאוחר יותר, לא עכשיו.
ליבה נרגע.
היא עקבה אחריהם ממרחק בטוח.
היא ראתה אותם נכנסים לכרכרה.
המפגש עם הסופר תוכנן להתקיים בתיאטרון העירוני.
הכריזו עליו מודעות שנתלו במגוון מקומות.
"הסופר רב התהילה ת' יקריא מספריו…" היא היתה מהראשונים להגיע לשם.
האנשים התאספו לאיטם.
הנשים במיטב הבשמים, מדיפות ניחוח בורגני.
בעליהן הכרסתניים, עם שעוני שרשרת בצד המקטורן, בדקו בעצבנות את השעה.
הבורגנות של אלנשטיין.
והיו שהתלבשו צנוע יותר – אולי היו אלה מורים, האינטליגנציה המקומית חסרת הביטחון העצמי.
היה גם הגבר הצעיר מתחנת הרכבת, הפעם כבר ללא זר פרחים.
שלוש נשים מחויכות, בעלות מבטים חותכים.
שחקניות?
קבוצות קטנות של תלמידות תיכון.
ובכן, זהו קהל קוראיו של ת', מעריציו בפרוסיה המזרחית.
"לא מעניין אותי דבר בחיים זולת הכתיבה.
אני יודע שתביני אותי." כך הסתיים מכתבו האחרון אליה.
היא לא הבינה.
טמונה כאן סתירה כלשהי, אלא שהיא לא ידעה לזהות אותה.
היא היתה עשירה.
הוא יכול היה לגור איתה בוונציה או בכל מקום אחר ולכתוב.
אולי זה היה בעצם העניין.
אולי לא היתה משכילה דיה, אולי ממשפחה לא מספיק טובה.
היא זכרה שלשמע המילה "פרופסור" תמיד נדרך מיד מבפנים, נעמד דום.
מוזר, שמישהו כמוהו יכול להימשך כך לזוהר.
בסוף הוא התחתן, ואכן עם בת של פרופסור.
הייתכן שבתוך פחות משנה מאז ונציה ש ל ה ם יכול היה לבקש את ידה של מישהי אחרת, יכול היה להתאהב באחרת?
הו, לא, היא לא האמינה שהוא אוהב אישה אחרת – זה ודאי תרגיל כלשהו, התחלה של סיפור טיפשי.
הרי אי אפשר לכתוב רק חומרים טובים, יש גם מעידות.
באותו זמן התמחתה בהמצאת תירוצים.
כל אחד ואחד מהם נשמע בלתי סביר.
היא כתבה לו מכתב ארוך.
מעולם לא זכתה לתשובה.
ודאי מעך את הנייר בשלב הקריאה והשליכו לפח.
אולי שרף אותו, שהרי שומה עליו לדאוג לביוגרפיה שלו, להעניק לה כיוון מתאים.
בחיים לא עושים מה שרוצים.
החיים מובילים אותנו, מממשים מטרות כלשהן שקשה לצפותן מראש, גוררים אותנו אחריהם.
פתאום המחשבה הזו החרידה אותה כל כך, עד שהשתוקקה לצאת לרחובות העיר שטופי השמש.
ובכן, מאז לא כתב לה יותר אף מילה.
נודע לה שהתחתן, שנולדו לו ילדים.
שניים?
שלושה?
בכל פעם שנתקלה בשמו בעיתונים, חיפשה לעצמה איזשהו סימן.
באותו האופן קראה גם את מה שכתב.
זו היתה מחשבה כפייתית, שכתביו רוויים בסימני סתרים המיועדים לה, שהוא כותב עבורה, שכך ניתן להסביר את המשפט הנורא ההוא:
"לא מעניין אותי דבר בחיים זולת הכתיבה".
האנשים תפסו אט אט מקומות באולם שבו עמדה להתחיל ההקראה.
היא נכנסה עם האחרים והתיישבה הכי רחוק שניתן מהשולחן המכוסה בקטיפה אדומה כהה.
בחלל החדר כמעט לא היה אור טבעי, לפיכך האירו את השולחן קלות.
זה טוב.
הוא לא יבחין בה משם.
הוא ייתן לזרקור לסנוור את עיניו.
שררה במקום אווירה של תיאטרון.
המבקרים דיברו כמעט בלחש, סקרו במבטיהם את האולם.
הצלם המקומי העמיד בשתיקה את החצובה.
לבסוף בקע מכיוון הדלת רחש.
ת' הופיע בה בכבודו ובעצמו.
הוא נראה ללא רבב.
הוא היה ללא רבב.
הוא נבדל מאחרים, אלא שהיא לא ידעה במה בדיוק.
הוא הישרה על סביבתו מעין טוהר – פנים חיוורות מגולחות למשעי, חולצה לבנה, קו חד של צווארון קשיח, משקפיים כסופות.
חליפה אפורה קרה.
היא לא ראתה מכאן את נעליו, אבל פתאום נזכרה איך נראו לפני עשור – הן היו חומות, עם קצוות מחודדים, שהתעקמו קלות כלפי מעלה.
והיא זכרה את כפות רגליו הערומות שחשפו יותר מהווידויים העמוקים ביותר.
היא דמיינה אותו חוצה את האולם יחף.
הוא התבגר והשתנה.
לא הסתכל על הקהל.
התרווח על הכיסא.
הוגשו לו קנקן מים וכוס.
הוא הזיז אותה.
הוא שלף מכיס החליפה הפנימי ניירות כלשהם, פרש אותם בקפידה על השולחן, כחכח בגרונו ורק אז סקר במבטו את האולם.
הוא צמצם את עיניו.
היא נרעדה, כי את המבט הזה, המוחלש בשל צמצום העפעפיים, חשה לרגע על עצמה.
הוא לא זיהה אותה.
הוא לא יכול היה לזהות אותה, היא היתה רחוקה מדי.
היא מצדה היתה מזהה אותו בין אחרים, תמיד.
מכל מרחק שהוא.
"רבותיי הנכבדים," פתח בדבריו, "הוזמנתי הנה, כדי שאתייחס ל…" הוא לא אמר מילה על העיר הזו, לא חייך אל הצופים המרותקים, לא התעכב על מבטיהם, לא הודה על הפרחים, על קבלת הפנים בתחנת הרכבת, על ההתרגשות הזו.
הוא לא הציג את עצמו, לא אמר מי הוא ומה מביאוֹ הנה, לא ציין אם מוצא חן בעיניו כאן או לא, מהו יחסו האישי לשֶמש של חודש מאי, לכובעי הנשים ולשעוני השרשרת של בעליהן.
הוא לא גמגם, לא נאנח, לא עטה שום הבעת פנים.
הוא דיבר בבהירות, גם אם במונוטוניות/ בטון אחיד.
המחווה היחידה שנדרש לה היתה תיקון עניבת הפרפר, כאילו רצה לוודא שהיא יושבת במקומה.
ודאי רצה להיראות בעיניהם איש העולם הגדול, סופר אירופי אוניברסלי, סטוֹאי בחוכמתו, סטואי בניטרליות שלו.
הוא ראה ודאי ערך בהיותו בלתי ניתן להגדרה.
אלגנטיות אריסטוקרטית, לא יותר ולא פחות מכך.
היא זיהתה זאת, ועוד איך.
זה היה מלהיב, אבל רק כשהיתה ודאות שבעוד רגע תוסר המסכה.
הניגוד היה מלהיב.
בדיוק את זה אהבה בו.
הוא שכלל אותו לכדי אמנות.
הוא דיבר בשקט ובענייניות, בהפסקות שבמהלכן נשא את מבטו התכול אל התקרה.
ההפסקות היו פסיקים, רווחים, קווים מפרידים.
כמה שהוא התפתח.
הוא דיבר על מוסיקה, לא על ספרות.
כמה מהנוכחים באולם יכלו לחוש עצמם מאוכזבים, שהרי סופר אמור לדבר על ספרות, לא?
"… מן הסתם קשור הדבר למעבר המוסיקה ממוֹנוֹדיה לרב־קוליות, להרמוניה, מה שמיהרו להחשיב קידמה, הגם שזהו למעשה הישג לברבריות…" זה כל מה שקלטה.
פניו רוכנים מעליה, מעווים בכוח הכבידה.
חיוך של נער – חציו תמים, חציו אכזרי.
הבעה של סבל, לא של הנאה.
אגלוני זיעה.
כפתור תלוש.
כשסיים קמו כולם ומחאו כפיים, כאילו היה דיווה אופראית.
לאחר מכן ניגשו כמה אנשים אל השולחן.
הוא שלף מכיסו עט שבהק באור שהשתקף מהזרקור.
הוא רכן מעל הספרים.
היא יצאה.
הלכה בצעדים מהירים לכיוון המלון.
היא חשה בודדה כפליים, פי שלושה, על סף יאוש.
מאום כבר לא ישתנה, מאום.
למה לא להודות פשוט לאלוהים על מה שנתן לנו?
למה כל כך קשה להעריך את זה?
למה תמיד רוצים את מה שאין.
מנין הפגם הזה ברוח האדם?
בקבלה לא היה איש.
באוויר נישא ניחוח עוגה שנאפתה זה עתה.
היא חיכתה לרגע על יד הדלפק לפקיד הקבלה, אולם הוא לא ניגש, אולי גם הוא היה בתיאטרון, היא שלחה אפוא ידה אל המפתח שלה, ומיד אחר כך משכה גם את המפתח השני, זה שהיה תלוי תחת הספרה הרומית I.
רשלנות שכזו!
כיצד יכלו להשאיר את המפתח ככה.
היא הסתערה על המדרגות כמו גנב.
היא פתחה בעדינות את דלת הסוויטה.
היא לא הדליקה את האור – החדר נשטף בזוהרה החם של השמש השוקעת.
היתה כאן מרפסת גדולה, וילון שהוסט לרווחה ומיטה זוגית רחבת ידיים.
הוא לא הספיק אפילו לפרוק את מזוודתו.
היא הונחה על המיטה, לא נעולה.
לידה שלושה עותקים של ספרו האחרון, חדשים מן הדפוס, מן הסתם טרם נחתכו.
על הכיסא מגבת אוורירית לחה שהמלון ודאי רכש במיוחד לרגל ביקורו.
היא נגעה בה בזהירות.
בסמוך – חדר רחצה גדול, עם אמבטיה רחבת ידיים שמוקמה תחת החלון, המון ברזי פּליז פרוסיים, כיור שעמד על רגל אחת.
בכיור – אותה קופסונת עץ לסבון גילוח.
לא יתכן, חשבה.
היא לקחה אותה בידה והריחה.
ניחוח מוכר זה מכבר, אף על פי שציפתה שיותיר בה רושם עז יותר.
אה, פעמים כה רבות חיפשה אותו בחנויות כל-בו שונות, וכבר פקפקה שמא הוא קיים בכלל.
מברשת הגילוח היתה לחה – ודאי התגלח לפני שיצא.
מברשת השיניים השעירה היתה יבשה.
על רצפת האריחים הושלכו גרביים כהות.
היא התיישבה על דפנת האמבט ומחשבה מוזרה עלתה בראשה:
היא היתה רוצה להיות הוא בגופו, כדי שתוכל לאהוב אותו באמת ובתמים.
להיות בתוכו.
ללטף את גופו במו ידיו, וכך להיטיב לטפח אותו משהיה מסוגל לעשות בעצמו.
לו רק היינו יכולים להיות שם שנינו, חשבה.
הוא יכתוב, אם יהיה לו צורך בכך, ואני אדאג לו.
לא יהיו שום חטאים, קרעים, אילוצים.
זו תהיה אך ורק אהבה תמימה לו עצמו, חיבה במזבחות חדר הרחצה.
שהרי מגע עורו שלו לא נחשב ליטוף, לא ידובר כאן באהבה, אלא במציאת הסבונים הטובים ביותר לעורו.
"אוכל להכיר בעל פה כל פיסה מגופו," חשבה, "אתוודע לתוך פיו כמו הלשון שלו, אכיר את צורתה של כל שן ושן – ריחו לעולם לא יהיה זר לי יותר, הוא יהיה שלי.
ארדים אותו בנענוע."
באותו רגע שמעה רחש מלמטה, היא יצאה אפוא במהירות מהסוויטה ועלתה במדרגות לקומה שלה.
היא בדיוק שילמה עבור החדר ועמדה בגבה לאולם המסעדה, כשהם שבו מההקראה.
היא שמעה את קולו אומר משהו.
"ת' הוא זה שעומד שם," לחש פקיד הקבלה בגאווה.
"אשתי קראה את כל הספרים שלו."
היא רצתה להסתובב, אך לא היתה מסוגלת.
היא קפאה ויָדה מונה את השטרות.
כשעלתה על הכרכרה חשה בבת אחת מותשת לחלוטין.
נדמה היה ששקלה כמעט טוֹנה, אפילו הסוס מוכרח היה להרגיש זאת – הוא סירב לזוז ממקומו.
"לאן העלמה החסודה?" שאל הרָכָב, אחרי שהאריכה במיוחד בשתיקתה.
"לתחנת הרכבת."
בעיר כמו אלנשטיין הכול חייב להתחיל ולהסתיים בתחנת הרכבת.
*הסיפור תורגם לעברית בסיוע המכון הפולני בישראל רב טוראי קוֹזְ'יוֹלֶק צווח בקול שהסגיר שרק לאחרונה הוא התחלף:
"היכון – להתפזר!"
ומיד, כבר לא ברשמיות, טפח לְדרקון על השכם:
"אחי, לך תראה מה קורה עם ארוחת הערב."
דרקון מיהר בשמחה אל המבנים הסמוכים שבהם חיכתה לנו המנה היומית.
עשן סמיך ועסיסי התפזר מעל לארובת הבית שבו התאכסן המפקד, ועורר ציפיות שארוחת הערב היום תהיה פיצוי ראוי לצום בן כמה הימים שקדם לה.
רב טוראי קוז'יולק התנדנד בעצלתיים מצד לצד (רגליו תמיד התעקלו בברכיים והוא הזכיר אדם רגע לפני שמושכים לו את הכיסא תחת הישבן), הוא ניגש אל ערמת הקש המעוך והתיישב עליה באנחה שקטה.
אחר כך הביט בעליזות על הקבוצה שהקיפה אותו.
החבר'ה העריצו אותו – כך לפחות אמרו.
"מה אתם עומדים שם כמו בחתונה?
שבו על התחת!
לא כואבות לכם הרגליים?
אתם רוצים אולי תרגילי סדר?"
רב טוראי קוז'יולק היה בחור לעניין.
אולי רק קצת נוקשה מדי.
טוב, זה בטח נבע מהמשמעת.
הוא היה חובב משמעת גדול!
גם אחרי הצעידה הארוכה ביותר אסור היה לבן אדם לשכב לישון לפני מסדר ותפילה.
לפעמים אפילו שעה לפני יציאה למבצע הוא היה מסוגל לתרגל עם המחלקה את תרגיל הסדר האהוב עליו.
ולמען האמת, התרגיל הזה הוציא אפילו לחיילים הלהוטים בינינו את החשק לצעוד אפילו צעד אחד נוסף.
מה גם שאיש מאיתנו לא החשיב אותו יעיל במיוחד.
מה הטעם לדעת לצעוד במבנה "נחשול" אם הריקושט הראשון יכול לגמור את הבן אדם?
לעומת זאת רב טוראי קוז'יולק הרגיש נפלא בזמן תרגילי הסדר.
לשם התרגיל הוא בחר בתוואי שטח רצוף גבעות.
הוא נעמד על תל, היכה בשוט הרכיבה במגפיו הרחבים, ופקד במקביל בקול דק:
"בשוּרה!"
"לעמדות!"
"לקפוץ בתורות, קדימה צְעד!"
כאן אני חייב להודות בצער, שהחולשה היחידה של רב טוראי קוז'יולק הייתה אותו קול דקיק שלרוע מזלו לחלוטין לא תאם את כובד התפקיד (ראש המחלקה הראשונה שלא אחת מילא את מקום המפקד הראשי).
חוץ מזה מה כבר יש לומר, רב טוראי קוז'יולק היה מן הטיפוסים המוכרים עד זרא של קציני משנה קפדנים.
אולי היה רק קצת יוצא דופן בכך שהיה צעיר מאוד, אפילו ביחס ליחידת פרטיזנים.
כעבור זמן, כשהסתכלתי על האירועים ממרחק השנים, והעזתי לנקוט עמדה ביקורתית יותר כלפי רב טוראי קוז'יולק, תהיתי לעתים קרובות האם כל הגישה שלו לא הייתה אלא עמדה שאימץ בעקבות דבר מה שקרא באקראי.
אם כי ייתכן שמה שעורר את המחשבות הללו הם האירועים שיסופר עליהם בהמשך.
השמש כבר נחה על צמרות האורנים הקירחות, ומסביב נישאה צחנת הסחבות שעטפו את כפות רגלינו המיוזעות.
השתרענו על הדשא ליד ערימת הקש של הרב טוראי וכלל לא התחשק לנו לשוחח, כי היה מחניק למדי ואוויר לח שכזה מפיל על אנשים עצלות נוראית.
רב טוראי קוז'יולק התחיל אט אט לחלוץ את נעליו, אחר כך פרם את הסחבה מרגלו, רחרח אותה בגועל ופרש על הדשא.
הסחבות העלו אדים וקוז'יולק אמר בהפתעה:
"נו בחורים, ומה יקרה אם המלחמה תסתיים ככה?"
המהמנו בעליצות בלי להתחייב.
כי מה אפשר היה בעצם להגיד.
דובר על זה לא מעט, אבל אילו זה היה קורה באמת – לא היה לנו מושג מאיפה להתחיל הכול.
"הכול" – כלומר חיי אזרחים שלווים.
לכל הרוחות – הרי ממש גדלנו בזמן המלחמה והספקנו להתרגל אליה.
השאלה של רב טוראי קוז'יולק הייתה משונה.
אני בכל זאת העזתי להמשיך את הדיון:
"למען האמת, הרב טוראי, אני כבר הספיק לי מהמלחמה."
קוז'יולק הביט בי בלעג.
במחלקה היה לי שם של חדל אישים.
הו, הנה, מין אינטליגנט שלא יכול אפילו לבצע כמו שצריך פשיטה ולהביא מזון "כי כואב הלב לקחת למישהו את התרנגולת האחרונה" – כפי שאמנם הצטדקתי פעם בפני הרב טוראי.
רב טוראי קוז'יולק גירד בזלזול בסנטרו, שכמה שערות ראשונות כבר נבטו ממנו והזכירו פלומה אדמדמה.
"אתה, טומטום (זה היה הכינוי שהדביקו לי על אף מחאותיי הנואשות), אתה שמוק.
כי מהכול אתה פוחד.
את זה אתה לא יכול לעשות כי כואב לך הלב, דברים אחרים – כי תלך בגללם לגיהנום…" שתקתי בהכנעה, וקוז'יולק הזיז את הסחבה המצחינה לצד השני.
היה שקט מסביב ורק במקום כלשהו בביצות צווח עגור.
"את המלחמה, אחי, לא תנצח בעזרת טוב הלב שלך.
אם לא תקצור ראשון את הנבלה, הוא יגמור אותך קודם.
ככה זה במלחמה.
אצלנו לא לוקחים שבויים."
המילים האחרונות עוררו עניין בקרב החבורה.
אני כבר פרשתי מהדיון, כי מה יכול לומר כאן אדם שעד לא מזמן היה נרתע למראה דם.
חילזון שאל מבויש:
"הרב טוראי ומה אם ייצא לנו לקחת שבויים, מה נהיה אמורים לעשות איתם?"
רב טוראי קוז'יולק לא התעצבן.
הוא אף לא הגיב בפליאה או בלעג, אלא רק הניף את כף ידו הימנית מעלה וביצע כמה תנועות באצבע המורה, כאילו שהוא לוחץ על הדק אקדח.
"נקצור אותם."
"לירות בבני זונות," ענה מיד ויקטור, שנודע אצלנו באומץ לבו.
"אדוני הרב טוראי, השוואבּי הראשון שנתפוס, הכי טוב שזרזיר או טומטום ייפצחו לו את הראש," צרח שַחרוּר, והחבורה שאגה בצחוק פרוע, עד כדי כך שכמה כלבים מתוחים מהמבנים הסמוכים ענו בנביחות.
רב טוראי קוז'יולק משך אליו את רגליו והחל לבחון ביתר קפידה את ציפורניו המלוכלכות.
כולנו ידענו שמיד יפתח בסיפור.
זזתי לכיוונו ואולי התרווחתי על הקש שלו במעט יותר מדי ביטחון.
קוז'יולק מצדו לא הבחין בכך ואחרי שהביט בשמיים הצהובים, התחיל לספר:
"בשנה שעברה – עדיין הייתי אז ביחידה של רעם – הלכנו פעם בשלישייה אל הכביש.
ביחידה היו חסרים אז נשקים, וגם לא היה בכלל מה לאכול.
אני כל הזמן רציתי להשיג אקדח פָּרָבֶּלוּם.
בקיצור, אנחנו הולכים.
אני הובלתי.
היה קצת חם, אז קפצנו לכפר למצוא חלב חמוץ (רב טוראי קוז'יולק תמיד נהג לרדת לפרטי פרטים בסיפוריו).
חצינו את השדות והגענו לכביש.
בשדות עוד לא קצרו את החיטה, כך שיכולנו להתקרב מאוד.
שכבנו בין שיחי ערער וזה דקר כמו גיהנום.
בתעלה שלצד הדרך היו מים.
התחשק לנו לשתות.
אז איצטרובל, אמיץ היה הבחור הזה, זחל אל התעלה ושתה ממי הגשמים.
ככה שכבנו אולי שעה.
ואז שמענו רעש מנוע…" הרב טוראי קטע את הסיפור והתחיל לפשפש בכיסיו.
הוא שלף קופסונת של טבק למקטרת מלפני המלחמה והחל לגלגל לעצמו סיגריה.
הפרות ששבו מן המרעה געו.
קוז'יולק שחרר עשן והמשיך את הסיפור:
"אחי, אז אנחנו מסתכלים ומעבר לעיקול מופיעה משאית בצבעי הסוואה.
זאת אומרת משאית צבאית.
העפתי רימון והחבר'ה שחררו כמה יריות מהרובים על המנוע והסתערנו על הכביש.
הדלת הקטנה של המשאית נפתחת לאט, אחי, ומבצבצות ממנה שתי ידיים.
אני מסתכל, ומה אני רואה – שעון יד נהדר.
מיד אחר כך שלפנו משם שני שוואבים.
לא היה שום דבר מיוחד באוטו.
קצת בנזין.
בתא הנהג היו שימורים, רובה ואקדח מאקארוב, מה שאני נושא עליי עכשיו.
תיכף ומיד הפשטנו את השוואבים – הם רעדו נורא מפחד, הבני זונות.
איצטרובל אמר:
'לקצור אותם, המפקד?' רק מצמצתי וכבר איצטרובל משך אחד מהם בחולצה לשיחים.
הגרמני צווח, אבל הוא רק אמר לו:
'Zum Kommandant'.
אני הלכתי על השני וגם לקחתי אותו לשיחים.
הספיקה לי לחיצה בודדת על המאקארוב, הוא היה דרוך.
את האוטו שרפנו.
בדרך חזרה איצטרובל סחב משם את השימורים.
ספרנו:
היו שם שבע עשרה פחיות.
הצטערתי רק על האוטו.
מכונה יפה, אבל מה אפשר לעשות איתה כשהצילינדרים מחוררים…" רב טוראי קוז'יולק סיים וסקר במבטו את הבחורים.
הם שתקו.
כעבור רגע שאל זרזיר:
"הרב טוראי, אבל מה קרה בסוף לשעון?"
קוז'יולק הושיט את ידו הרזה ולראשונה ראיתי על פרק כף ידו שעון ניקל בהיר עם צמיד מתכת.
ואז, אינני יודע למה (תמיד איכשהו נפלטו לי דברים בזמן הכי לא מתאים), אמרתי:
"איך אפשר ככה… מה זה לרצוח שבויים…" הבחורים הביטו זה בזה והתפקעו מצחוק.
רב טוראי קוז'יולק צחק יותר מכולם.
אבל אחר כך הרצין ואמר:
"כן, אחי, למלחמה לא הולכים עם ספרים."
רציתי להתערב בדיון, אבל הרב טוראי נשכב והתרווח על גבו ונאנח בפתאומיות:
"אחח, לא היה מזיק איזה תחת טוב…" השיחה עברה לבחורות, ואילו אני, שלא הייתי בעל ניסיון בתחום הזה, הסתפקתי בהאזנה.
חוץ מזה הרגשתי שנשמעתי קצת מגוחך ולא התחשק לי לקחת עוד סיכון.
ואילו רב טוראי קוז'יולק היה מרוצה מעצמו וצחוקו המעט צווחני הבריח את הסנוניות שניסו להגיע אל מתחת לסכך האסם שלמרגלותיו שכבנו.
מפקד היחידה שלנו היה קצין בדרגת סגן שלא היה מבוגר בהרבה מאיתנו.
למעשה לא היה אלא נער, אם כי מראהו עורר התפעלות:
הוא היה גבוה מאוד, היו לו גבות עבותות ושחורות, אף ענקי מעוקל ומעין עיני עגל.
הוא הקפיד עד מאוד על רמת המוסר ביחידה (אפילו רב טוראי קוז'יולק לא העז לקלל בנוכחותו ואף לא לפצוח בשיחות לא נאותות), ובכלל ניהל את היחידה כמו על פי חוקים של הקצין הג'נטלמן מן הספרות.
הוא היה מאוד מחמיר.
אני לא יודע אם מותר לי לחזור על זה, אבל ויקטור – ששרת איתו לפני כן אי שם ביחידה כלשהי – סיפר שלמפקד היה סיפור טרגי למדי.
אחרי שסיים קורס קצינים אירגנו בדרגים הגבוהים מבצע לקצינים הטריים, שמפקדנו נמנה עם הטובים והמבטיחים בהם.
מטרת המבצע הייתה להשמיד "שְטוּץ-פּוּנְקְט" גרמני, מאחז ששמרו עליו ליטאים.
ה"שטוץ-פונקט" מוקם באחד מבתי האחוזה הרבים שבסביבה.
באישון ליל קרבה היחידה המצומצמת למבני החווה (זה היה המבצע הראשון שלהם).
ראשונים תוכננו להיכנס לבית האחוזה המפקד שלנו וחברוֹ.
הם היו אמורים להתקיף את הליטאים בהפתעה.
השאר סיפקו חיפוי והקיפו את מבני החווה.
בהתאם לתוכנית המוקדמת נכנסו המפקד וחברו למרפסת הקדמית של בית האחוזה ונעמדו לפני הדלת הפתוחה.
אור הושלך ממנה אל המרפסת וקולות הליטאים עלו מבפנים.
כולם היו מתוחים בצורה יוצאת דופן (כזכור המבצע הראשון) ורק כך ניתן להסביר את השתלשלות האירועים בהמשך.
חברו של המפקד הסתער ראשון אל הדלת הפתוחה וצעק:
"Hände hoch!".
נורו יריות וכשנסוג לרגע חברו של המפקד חזרה אל המרפסת, בתוך כל ההמולה מסביב, חשב המפקד בטעות כי הוא ליטאי (הם חבשו קסדות גרמניות).
צרור קצר נפלט מהפפ"ד הסובייטי (רובה אוטומטי יפהפה שהיה מקור גאוותו של המפקד) והחבר נאנק:
"נפגעתי, קיבינימט," והתמוטט אל תוך החשכה.
המבצע הצליח.
רק בבית הקברות בגוֹיצֶ'נישְקי הוצב עוד צלב מעץ לִבְנֶה.
זה היה ההרוג היחיד באותו מבצע.
כנראה בעקבות זאת המפקד ירד מהפסים למשך כמה חודשים, אם כי בכל זאת התייצב חזרה כנראה וכעת פיקד על יחידה משלו.
היה לו ביש מזל.
הסיפור כלל לא נשמע מקורי ואפשר בהחלט להניח שוויקטור המציא אותו, אולם העצבות התמידית והארשת החמורה של המפקד הצעיר העניקו לו אמינות מסוימת.
אותי קשרו באופן אישי למפקד קשרים שקשה להגדירם.
בהתחלה שוחחנו זה עם זה לא מעט.
אך עם הזמן זה פסק, כי המפקד לא הרשה לעצמו לתת לי שום יחס מיוחד.
למעשה הוא אף החמיר איתי ולא אחת העניש אותי בהאשמות שונות שהגדיר אותן "השלומיאליות של טומטום".
אני מצדי לא רציתי לכפות עליו את נוכחותי והתחלתי לשמור מרחק ממנו.
מה רבה הייתה על כן פליאתי כאשר למחרת בבוקר, כמעט עם שחר, בשעה שעמדתי על משמרתי בפתח שבגדר ובהיתי בשמיים הוורודים, יצא המפקד מן הבקתה, השתין לפני שיח הלילך וניגש אליי לאיטו.
"נו, אז מה קורה, טומטום, הכול שקט?" הוא שאל ורכס את מכנסיו.
"שקט, אדוני המפקד," הזדקפתי בצייתנות.
"איכשהו אין לנו לאחרונה הרבה הזדמנויות לדבר, טומטום.
אני כל הזמן עייף ולא מצליח להתאפס."
בחנתי אותו ביתר תשומת לב ואכן הבחנתי בערפל של תשישות בעיניו.
"לא ממש הולך לי, אדוני המפקד, אני מתדרדר קצת לשלומיאליות," התחלתי להצטדק במבוכה באוזניי ובאוזניו.
"אני לא ממש יודע איך להסתדר עם פשיטות האספקה האלה.
איך לעזאזל להילחם בנשים.
כי לפחות במבצעים כולם יורים, אז גם אני יורה.
ונדמה לי שאני פחדן," הוספתי אחרי רגע של היסוס.
ציפיתי שהמפקד יביע מחאה, יסתור את דבריי.
אולם הוא הסתכל עליי כמעט בעוינות, חמור סבר, ואמר:
"תזכור שאני מצפה ממך ליותר מהאחרים.
אתה חייב להתגבר על התסביך האינטלקטואלי שלך.
לקחת למישהו את הנעליים זה לא עניין מוסרי שאפשר לבחון על פי כללי אתיקה.
תזכור, יש מלחמה וזאת היחידה הצבאית שלך.
כל רגע של חולשה יחזור אל כולנו כמו בומרנג."
השמש כבר הפציעה מרצועת היער הסגולה ונרעדה בתוך הערפל האדום.
שרב עמד בפתח.
"אכן," אישרתי בצייתנות.
המפקד תלה בי את עיני העגל שלו והביט בי לרגע.
אחר כך הרים את החגור שלו והחל לכרסם את ציפורניו.
הוא ידע שלא יוכל לשכנע אותי.
מלבד זאת, לא היה אפשר להגדיר כל כך בקלות את המחלוקת בינינו.
המפקד שאל עכשיו בטון רשמי, אפילו עוין (ואולי זה רק נדמה לי):
"מי בתורנות שמירה אחריך?"
"זרזיר, אדוני המפקד!" נקשתי בעקביי.
הרובה הכביד עליי והעברתי אותו לכתף שמאל.
המפקד שב לאיטו חזרה לבקתה ואני הרגשתי כאילו הרסתי שעון יד יקר.
אחר כך התחילו לקרקר התרנגולים, אחריהם געו הבהמות שהוצאו מהרפת ובהמשך הלכה לאורך הגדר בכיוון הבאר הקטנה נערה לבושה ברישול ובידה דלי.
דרך חולצתה הפתוחה נראו שדיה המיטלטלים.
היא צחקקה אליי צחוק מטופש ושטוף זימה.
"כלבה," חשבתי והסתובבתי בכעס אל הבקתה, שנקישות שבבי העץ להדלקת האח נשמעו ממנה.
אחר כך הגיח מתוך הבקתה זרזיר, שנראה ישנוני ועגמומי ורעד מקור.
"שיזדיינו עם השמירות האלה שלהם," רטן.
"רק תשגיח שיחליפו אותי בזמן," הוא דאג להזכיר כשהתארגנתי לעזוב.
נמנמתי על יד השולחן במשך כשעה, עדיין דרוך, אבל אחר כך התרסקתי על הקש ונרדמתי.
כשהתעוררתי עמדה השמש בשמיים.
השרב חסר הרחמים סחט ממני אגלי זיעה גדולים.
הרמתי את ראשי.
מעבר לקשת של אבק ישבו החברים על יד השולחן וסעדו.
באוויר ריחף סירחון מדליי העץ שהכילו מזון לחזירים.
בעלת הבית המלוכלכת והמיוזעת צלצלה בסירים ליד התנור הגדול.
זבובים זמזמו.
"היחידה, לקום!" צעק בבדיחות הדעת רב טוראי קוז'יולק כשהתיישבתי תוך פיהוק על הקש.
"בוא לאכול בלינצ'ס," הזמין זרזיר.
היחידה לעסה בחריצות.
קוז'יולק הושיט לי בלבביות קערה עם בלינצ'ס.
הייתי רעב, והתחלתי מיד לאכול.
"תזללו כהוגן בחורים," אמר רב טוראי קוז'יולק וניגב את השמן מסנטרו.
"מגיעה לנו מנוחה בריאה.
נראה ששקט כאן.
נשב לנו כאן בנחת.
בערב, כשיתקרר, נעשה קצת תרגולים," הוא הוסיף.
"הרב טוראי, מחה ויקטור, "אולי אפשר לוותר על זה להיום.
סביר להניח שיירד גשם בחום המקולל הזה."
"לא יקרה כלום אם תאווררו קצת את המכנסיים הקצרים שלכם, מה זה פה, צבא או כנופייה?" זעף הרב טוראי על עזות המצח הזו.
אחר כך גלגל לעצמו סיגריה ויצא לעשן.
אחרי ארוחת הבוקר יצאנו אל החצר.
השמש היוקדת אילצה אותנו לפשוט את חולצותינו.
מיד החלו להיצלות בה גם הכינים.
"שתלך קיבינימט המלחמה הזאת," התעצבן ויקטור.
"הכינים נושכות את הבן אדם יותר גרוע מהגרמנים.
ובגלל מי כל זה?
בגלל השוואבים החלאות האלה.
צריך לירות פעם אחת ולתמיד בכל הבני זונות האלה ואז יהיה שקט," הוא זרק בזעם אבן על המלונה שבה נמנם הכלב הקירח.
אבל הגרמנים היו רחוקים, הסביבה הייתה שלווה, וכך כעבור רגע השתרענו לנו על הדשא וחמקנו במומחיות מגללי התרנגולות שהצטברו בחצר המוריקה.
היבטתי קצת על השמיים הבוערים ואחר כך העברתי בעצלתיים את מבטי אל השדות המבשילים.
ליד הגדר עמד שחרור על המשמר וניגב את הזיעה שזלגה לו בשפע מתחת לקסדה (בהוראת המפקד הוכרחנו לחבוש קסדות.
רב טוראי קוז'יולק השגיח שנמלא את הפקודה).
מעבר לגדר, מחוץ לבקתה השנייה שבה התגורר המפקד, עמד זקיף נוסף.
מדי פעם פרץ משב רוח קצרצר שבקושי צינן את גופינו הלוהטים.
על מפתן הבקתה התמזמז רב טוראי קוז'יולק עם אותה הנערה שראיתי מוקדם בבוקר.
נדמה לי שאחרי זה נמנמתי קלות.
התעוררתי מתחושת בטן יותר מאשר מרעש מסוים.
הרמתי במהירות את ראשי:
מכיוון הגדר רץ שחרור לעברי.
הקסדה קיפצה בצורה מצחיקה על ראשו המיוזע.
נמלאתי חרדה.
הבחורים גם הם החלו להרים את ראשיהם בדאגה.
ראיתי שקוז'יולק כבר היה לבדו על מפתן הדלת ומיהר להתרומם.
"גרמנים," הספיק רק לגנוח שחרור המתנשף.
קפאנו.
לרגע עמדה באוויר כזו דממה, שנשימותיו הכבדות של שחרור קירבו את הסכנה.
זינקנו במהירות ממקומותינו.
התחלתי לחוש ברע, כמעט התמוטטתי, אבל הבחורים כבר נכנסו לבית.
כשהגעתי בריצה אל פתח הבקתה הופיע בדלת רב טוראי קוז'יולק וטען בחופזה את המאקארוב .
בתוך החדר הפכו החבר'ה בדממה את הקש ושלפו משם את הנשקים שהושלכו תחתיו ברישול.
השתררה המולה קדחתנית.
רצנו אל החצר.
אני כרגיל הייתי אחרון.
נדמה שאף פעם לא ידעתי להגיב מהר.
ליד הגדר כבר כרע שחרור ברך עם הרובה והצמיד את עינו לכוונת.
קצת בהמשך רכן רב טוראי קוז'יולק מתחת לשיח הלילך.
רצנו כפופים אל השיחים שחצצו בין החצר לדרך הכפרית.
נזכרתי ברובה.
הקת כבר הספיקה להירטב מזיעת כף ידי.
דרכתי את הרובה מחדש.
שקשוק המעצור הרעיש עד כדי כך שנדמה לי שהוא יצר הד.
"שקט, בן זונה," לחש קוז'יולק בכעס ורכן קדימה.
שמעתי קול בגרמנית.
בתוך שבריר שנייה הבחנתי מעבר לצמחייה, כעשרה מטרים לפניי, בראש עם כובע טייסים אפור.
מכאן והלאה לא הצלחתי לעקוב אחרי שרשרת האירועים שקרו במהירות הבזק.
נדמה לי שקוז'יולק זינק מן השיחים וצרח:
"Hände hoch!"
על הפקודה הזו חזרו מיד כמה קולות בכל מיני טונים.
לפני שהגרמנים מוכי ההלם הספיקו לעשות תנועה כלשהי, כבר חטפו להם הבחורים את הנשקים מן הידיים.
כשזחלתי מחוץ לשיחים (שוב האחרון), מישש ויקטור לגרמנים את הכיס.
הם עמדו בידיים מורמות כאילו רצו לבחון את כיוון הרוח.
עיניהם שידרו הלם ואימה ללא גבול.
רב טוראי קוז'יולק עמד באמצע הדרך בכתפיות מופשלות ומאקארוב דרוך.
שאר הבחורים, חצי תריסר מסמורטטים וערומים למחצה, כיתרו את הלכודים.
הידיים רעדו לי.
רציתי להתערב.
"איפה הנשקים שלהם?" שאלתי.
איש לא השיב לי.
רק נשימות כבדות ומואצות.
או אז הבחנתי בשני אקדחי מאוזר בידיהם של זרזיר ושחרור.
הגרמנים היו שניים.
ויקטור הוסיף ושלף מכיסי הגרמנים:
קופסאות סיגריות, גפרורים, צרור מכתבים, ארנקים עם תעודות, אולרים ועוד כל מיני זוטות שלא הבחנתי בהן.
אחר כך שחרר את החגורים עם המחסניות.
"לא נשאר להם כלום, הרב טוראי," הוא דיווח.
רב טוראי קוז'יולק סידר את הכתפיות שלו ועצר להרהר לרגע.
בקול שכבר היה רגוע הוא אמר:
"קחו אותם לבקתה."
ויקטור הצביע בקנה המאוזר על דלת הבקתה:
"צְעד!"
השבויים, שלא הבינו דבר, פנו במקומם והחלו לנוע בגבם לכיוון שהצביע עליו.
את ידיהם המשיכו להחזיק בחוסר ביטחון מעל לראשיהם.
ויקטור נעץ לשמאלי שבהם את הקנה בחזה:
"Schnell!"
בבקתה היה כמעט חשוך אחרי שנכנסנו מן החצר שטופת השמש.
השבויים ישבו בפינה על הקש.
אט אט הם הורידו את ידיהם והביטו בחרדה על המעגל שסבב אותם.
מן החלון ראיתי את קוז'יולק רץ אל מגורי המפקד.
עדיין שרר שקט בלתי נסבל.
"שחרור, למה עזבת את עמדת השמירה?" שאלתי כדי להפר את השתיקה ונבהלתי בעצמי מקולי.
השבויים הביטו בי בפחד.
התחלתי לחוש צער.
שחרור חזר לעמדה.
בעלת הבית רעדה עם הילדים ליד התנור.
כשהגיע המפקד עם רב טוראי קוז'יולק כבר הספקנו להירגע כמעט לחלוטין.
ויקטור אפילו ניסה להתלוצץ ואמר:
"זרזיר, אני מרגיש שנכנסת לחרדה," ואז משך באף.
אבל אף אחד לא צחק.
המפקד הביט על השבויים והורה למסור לו את מסמכיהם.
התקרבתי מתוך כוונה לסייע, למרות שלא ידעתי בכלל גרמנית.
המפקד הפך בידו פנקס ירוק שנכתב עליו באותיות גותיות:
"Soldbuch".
אחר כך פתח אותו וקרא בקול:
"אֶריך קְנוֹטְקֶה".
הקש רשרש.
אחד השבויים זע במקומו.
המפקד תרגם בקושי רב את הפרטים מתוך הפנקס הצבאי.
דרגה:
Obergefreiter, שנת לידה:
1925, תלמיד בקונסרבטוריון.
האוּנְטֶר-אוֹפיציר השני היה חייט במקצועו.
הפנקסים הדיפו ריח של זיעה ובד צבאי.
בשמשות החלונות זמזמו הזבובים.
בפינה נאנחו השבויים.
שבנו אט אט לעיסוקינו הרגילים.
ויקטור וזרזיר יצאו אל החצר בעוד סירנה נעמד ליד השבויים.
הוא ישמור עליהם.
רב טוראי קוז'יולק אפילו הניח את המאקארוב על הספסל.
כשהמפקד יצא הוא אמר:
"אבל לשמור עליהם טוב טוב."
ויותר כלום.
רב טוראי קוז'יולק הסתכל ארוכות על השבויים.
לבסוף הוא קם וניגש לעברם.
הוא סימן להם שיתפשטו.
הם מצמצו בעפעפיהם כי לא הבינו.
"Schnell!" דחק בהם קוז'יולק.
בבת אחת פרץ הצעיר ביבבות.
הם הושיטו ידיים והתחננו למשהו.
הם סברו שהולכים להוציא אותם להורג.
רב טוראי קוז'יולק התחיל להסביר חצי בגרמנית, חצי בפולנית, קצת בסימני ידיים, שהוא רק רוצה להחליף בגדים, כי החיילים שלו לבושים בסחבות.
הם הבינו והתחילו להסיר מעליהם במהירות את המדים.
תוך כדי כך ניסו בלהט להסביר דבר מה.
ככל הנראה הביעו את מוכנותם לתת לנו הכול אם רק נחוס על חייהם.
כשהתאספנו אחר כך בחצר והשבויים ישבו בסחבות קרועות בחדר תחת שמירה, הופיע קוז'יולק, למרות השרב, במעיל של אונטר-אופיציר גרמני.
נראה שהתגאה בכך קצת.
למעשה חשנו כולנו אושר מסוים.
וגם מעט חשש.
אלה היו הרי השבויים הראשונים שלנו.
שמחנו.
אלא שכתמיד הייתי צריך להתערב ברוב טיפשותי:
"הרב טוראי, מה נעשה איתם, מן הסתם נשחרר אותם בערב, לא?"
רב טוראי קוז'יולק פרץ בצחוק רועם.
כמה קולות חיקו אותו והצטרפו אליו.
הוא בחן לרגע את הפסים שעל כותפת מדיו הגרמניים לשעבר ואמר פתאום, כאילו בקול משועמם:
"מה לא ברור?
הולכים לקצור אותם."
הרגשתי שהיד שלי התאבנה.
פניתי לצד השני.
במקום כלשהו צרצרו צרצרים.
ריחמתי על השבויים.
תמיד הייתי רגשן.
"פוף והראש הקטן יתפצפץ," נקש ויקטור באצבעותיו ופרץ בצחוק צורם.
פחדתי ממנו.
תרנגול אדום רגליים חצה את החצר.
קרבה שעת ארוחת הצהריים.
את הארוחה סעדנו בחצר.
הייתי מרוצה מכך.
לא יכולתי לסבול את מראה השבויים השפופים.
למזלי לא הופקדתי לשמור עליהם.
השמש הכתה בגבינו.
רב טוראי קוז'יולק, עדיין במדים, מחה אגלי זיעה עבים ממצחו.
הכלב שכב כמת מחוץ למלונה.
"מתי יחסלו אותם?" שאלתי את עצמי כשהבטתי בפתח החלון החשוך.
באופק הופיעו ראשוני העננים הקטנים.
המרק היה נורא חם.
השיחה התנהלה בעצלתיים.
אחר כך נשכבנו על הדשא.
לאור התקריות האחרונות התרגולים שהכריז עליהם קוז'יולק ודאי לא יתקיימו.
התרנגולות נדו בראשן בתנועות מגושמות ומצחיקות.
חשתי חוסר מנוח לקראת הערב.
רב טוראי קוז'יולק פנה בעצלנות מצד לצד ואמר בשלווה, כאילו בלי חשק, כאילו זה עתה נזכר:
"אתה שם, טומטום, תן לשבויים משהו לאכול."
התקדמתי בכוונה באיטיות, כדי לא להפגין התלהבות יתרה, כי הרב טוראי עוד עשוי היה להתחרט.
לא מיהרתי, ניגשתי לכלב ושיפשפתי את גבו הגרמי.
הוא התנשם במהירות והביט בי בעין מוגלתית.
כשהלכתי אל הבית חשתי את עיני הבחורים נעוצות בי.
ניסיתי להאזין אם הם אומרים משהו.
אבל הם שתקו.
בחדר כמעט היה קר.
השבויים ישבו במקומותיהם ללא ניע.
השומר שיחק במעצור הרובה האוטומטי.
לא הסתכלתי לכיוונם.
לקחתי מבעלת הבית צלחות מרק והנחתי אותן מול השבויים.
אחר כך חזרתי לקחת לחם.
השבויים ניעורו לחיים.
הצעיר, זה מהקונסרבטוריון, התחיל לברבר משהו.
העיניים שלו היו לחות, אבל לא הבנתי את המילים שאמר.
תיארתי לעצמי שהוא פוחד.
העברתי את מבטי אל החלון.
הווילונות התנועעו ברוח הקלילה.
"Nicht Tod", שיקרתי.
"Essen ואחר כך nach Hause," הצבעתי על הדלת המלבנית הבהירה.
הם הביטו בחוסר אמון.
חייכתי פעם נוספת.
"Essen."
הם האמינו לי.
הצעיר אמר עוד משהו, אבל יותר בשקט.
ואחר כך מתח את ידיו הלבנות הגרמיות אל עבר הצלחת.
הם אכלו בשקט.
הצעיר רק משך באף ואילו האונטר-אופיציר לעס מדי פעם בקול.
בלי כל רחש, כדי לא למשוך אליי את תשומת לבם של השבויים, חמקתי החוצה אל החצר.
היה שקט.
צל ענן החליק לאורך הקמה והתחכך חרישית בעץ תרזה.
נשכבתי על הדשא ליד החברים, שעה ארוכה שכבנו ככה ומדדנו את הזמן החולף בצללי העננים הדקים.
היום היה שרבי באופן חריג, אבל למרבה המזל הוא הלך וקרב לקיצו.
להקת עורבים התאספה מעל היער, הם קראו בקולי קולות והתפזרו בשמיים חסרי הצבע.
אחר כך שוב התאספו איכשהו וצרחותיהם בלעו את נשימותינו הכבדות.
רב טוראי קוז'יולק ישב על המפתן והניח בלי שמץ של בושה את ידו הימנית על חזה של הנערה.
מדי פעם הוא פרץ בצחוק ומיד הביט על היחידה השרועה על הדשא, לבדוק אם מישהו מבחין בפלירטוטיו.
אך הבחורים נמנמו.
אני לא הייתי שקט איכשהו.
חששתי מפני הערב.
ליד הגדר עמד על המשמר ויקטור.
ברגע מסוים התחלתי לשמוע צעדים.
הרמתי את ראשי.
המפקד הלך לקראתנו מכיוון מגוריו.
על גבו הכפוף היה זרוק מעיל.
התרוממתי במהירות מן הקרקע.
הבחורים שניעורו מנמנומם הרימו את ראשיהם.
הנערה על המפתן נעלמה במחשכי הבקתה.
ממולנו הגיח רב טוראי קוז'יולק.
"נו, אז מה קורה עם השבויים?" שאל המפקד.
"הם יושבים בשקט, אדוני המפקד," ענה קוז'יולק.
"הם קיבלו ארוחת צהריים."
המפקד נעמד והרהר.
הקפנו אותם במעגל.
התחילו לרעוד לי הידיים.
המפקד החליק את שערו.
"קוז'יולק, היחידה שלך תירה הערב בשבויים." הוא דיבר בהדגשה, אך בשלווה.
נעשה לי חם.
רב טוראי קוז'יולק התנדנד מרגל לרגל ובלע בקול את הרוק.
"כן, המפקד," אמר בשקט ובטון סתום.
המפקד זקף את ראשו וציווה בקול רם, כאילו בהתגרות:
"אתם תפילו גורל.
השניים שיעלו בגורל יהיו אלו שהיום בערב בזמן הצעדה יירו בגרמנים!"
שתקנו.
העורבים קרקרו בקול מחריד בשמיים המצהיבים.
"נו, קוז'יולק, תתחילו בהגרלה!" איבד המפקד את סבלנותו.
קוז'יולק החל לזוז.
כעבור רגע הזדקף והכריז:
"כן, המפקד."
הוא נע לאיטו אל הבקתה.
אנחנו אחריו.
המפקד עמד זקוף במרכז החצר.
מכיוון האחו נשב אוויר לח.
נרעדתי.
נעצרנו לפני הבקתה.
הרב טוראי נכנס לחדר.
שמענו את צעדיו ואת רשרוש הקש.
כעבור רגע הוא יצא ובידו דף ממחברת.
ברקע געו הפּרות.
רב טוראי קוז'יולק שאל לעבר המפקד:
"גם עבורי להכין פתק?"
"כן."
קוז'יולק קרע לאט את הנייר לשלוש־עשרה פיסות.
נשענתי על המשקוף.
לאחר מכן הוא הרטיב ברוק בדל של עיפרון ושרטט על שתי פתקאות שני צלבים עקומים.
הייתה דממה מוחלטת.
המפקד עמד בעיניים עצומות ללא ניע.
הרב טוראי קיפל את הפתקאות ושפך אותן אל תוך כובעו השמנוני.
אחר כך ערבב אותן באצבעותיו.
ניגשנו כולנו אל המפקד.
ראשון בתור היה זרזיר.
כשפתח את הפתק והביט עליו הקשיחו עיניו.
לא שאלנו על התוצאה.
אחר כך שקעו ידיים נוספות בתורן בתוך הכובע ושלפו פיסות לבנות מנייר מחברת השורות.
התמקמתי מחוץ למעגל וסמכתי על כך שהגורל האיום יפול בחלקו של מישהו אחר.
אבל לא יכולתי להישאר לעמוד במקומי.
בבטני חשתי את תחושת הלחץ שהייתה מוכרת לי היטב מבית הספר.
הבאים בתור לשלוף היו ויקטור, שחרור, להב, כפתור, חילזון, אנטק, סירנה.
אחר כך ניגש אפוֹרי.
כאן נעתקה נשימתי.
אבל גם הוא השליך אל הקרקע פתק ריק.
פניתי אל הגדר.
הידיים רעדו לי.
עכשיו צריך היה להיות תורו של רב טוראי קוז'יולק לשלוף את הצלב ששורטט ברישול.
אלא שבמקום זאת שמעתי את קולו העצבני של קוז'יולק:
"מי לכל הרוחות עוד לא שלף פתק?"
הבנתי שאני אבוד.
הוא עשה את אותו החישוב כמוני.
ניגשתי אל המעגל.
החברים ליחידה פינו לי בשתיקה את הדרך.
המפקד הסתכל ברוגע ובלי אהדה.
שלחתי יד לתוך הכובע והבחנתי ששפתיו של רב טוראי קוז'יולק רועדות.
אבל אולי רק דמיינתי זאת?
בקול רם, רם מאוד, תקתק בדממה הזו שעון היד שלו.
פתחתי את הפתק.
נשטפתי גל חום.
הפתק סומן בצלב קטן.
ניסיתי לחייך בכוח.
קוז'יולק שאל בשלווה:
"טוב, אז אין יותר טעם שאשלוף?"
המפקד הניד בראשו.
"צֶה, צה, צה," קראה בעלת הבית לחזירונים.
הכלב נבח ליד המלונה.
המפקד אמר בלי להביט לעברנו:
"ובכן, זרזיר וטומטום יבצעו את ההוצאה להורג.
זרזיר במאקארוב של הרב טוראי, וטומטום בפרבלום שלי.
הרב טוראי יסביר את השאר בזמן הצעדה."
והוא פנה ושב לאיטו למגוריו.
הצדענו.
אחר כך שוב נקשרה לאיטה שיחה רגילה.
אולי אפילו שיחה ערה יותר מבדרך כלל.
כולם פרט לי ולזרזיר היו במצב רוח עליז.
הרב טוראי התיישב שוב על המפתן.
לא יכולתי לסדר את המחשבות.
נשכבתי על הדשא, האזנתי לפעימות רקותיי.
זה הסב לי הקלה.
נמנעתי גם מלהביט בכיוון הבקתה.
חשתי מחנק, אפילו שהשמש שקעה מעלינו.
שכבתי ארוכות וכל אותו הזמן התאמצתי לא לחשוב על כלום.
העברתי את מבטי בכל פעם למקום אחר.
רציתי לרכז את תשומת לבי בדבר מה סתמי שינתק אותי מהחלון המרובע החשוך שחיבר אותנו ואת השבויים.
ועדיין זחל הזמן באיטיות רבה.
השמש הצהבהבה התנפחה והאדימה והתכוננה לזינוק אל האופק המשחיר.
תהיתי אילו עוד מטאפורות משקפות את שקיעת השמש.
אבל מבטי הזדחל ללא הרף כמו גנב אל עבר הבקתה.
הזעתי.
לא ידעתי אם ריחמתי על השבויים.
פחדתי רק לקטוע חיים.
את החיים תמיד ידענו להעריך.
אחר כך חזרו הפרות.
זה קרה מוקדם מהרגיל, כי היחידה אמורה הייתה לשתות חלב לפני העזיבה.
הפרות המנוקדות עם עטיניהן המידלדלים הביטו עליי ברעד והזכירו את לי עיני המפקד.
האוויר היה מהביל.
החברים האזינו בשלווה גמורה לבדיחות של ויקטור.
את עניין השבויים העבירו אליי ואל זרזיר.
נתקפתי צמא.
הקפתי את הבית וחיפשתי דלי.
אל הבקתה לא נכנסתי.
שיחי הפטל רשרשו ועלו מהם צוויחות.
רב טוראי קוז'יולק אנס שם את הנערה בתאוותנות.
הלכתי אל הבאר.
מוט השאיבה חרק בצורה איומה.
רכנתי מעל פתח הבאר ולעיני נשקפו פנים כמעט ילדותיות, שקמטי המים עיקמו אותם לכדי העוויית צחוק.
הסתובבתי במהירות ושבתי אל החצר בלי ששתיתי את המים.
השמש נגעה בקו היער.
מהביצות נישאה צווחת העגורים.
שעה לאחר שקיעת החמה הגיע הקַשָר של המפקד.
בעוד חמש־עשרה דקות יוצאים לצעדה.
אספנו את הציוד.
תליתי על הכתף את חגורת התחמושת והעמסתי תחמושת לתת המקלע.
הרובה היה כבד באופן מוזר.
הובלנו החוצה את השבויים.
הם הביטו סביב אל השמיים הבהירים שהחשיכה הבקיעה לתוכם, ונראו חסרי מנוח.
שמרתי עליהם עם שחרור.
הם שאלו בשפת סימנים אם הם כבר רשאים ללכת.
הינדתי בראשי לשלילה.
הם כבר התחילו לחשוד.
הצעיר פרץ פתאום ביבבות מרות.
האונטר-אופיציר שתק.
הצעיר החל לסמן שהוא צריך להתפנות.
הינדתי בראשי לשלילה.
סימנתי לו שיעשה את צרכיו במקום.
וכך היישר אל מול קנה המאוזר הוא הפשיל את מכנסיו והחל לעשות את צרכיו.
סובבתי את ראשי מרוב סירחון.
לא הייתה לו זכות אפילו לבושה.
אחר כך הלכנו אל מחוץ למגורי המפקד.
שתי היחידות הנותרות כבר עמדו שם בכוננות.
הם הביטו בסקרנות על שני השבויים חשופי הראש.
רב טוראי קוז'יולק שמר על הסדר במדי האונטר-אופיציר שרק אותות ההצטיינות נתלשו מהם.
נעשה קר.
שמרתי על מרחק מהשבויים.
המפקד יצא ממגוריו ונעלם בראש הטור.
יצאנו לדרך.
ליוו אותנו נהמותיהם המתמשכות של הכלבים, שהשיבו לנביחות של אחרים ממרחקים.
השמיים החשיכו ונצנצו בהם הכוכבים הראשונים.
לאחר מכן חלפה מעלינו אוריון, שניווטה את דרכנו באותו הלילה.
הדובה הגדולה, המצפן שלנו מליל אמש, נותרה מאחור.
נכנסנו לשביל חולי שנעטף מיד ביער.
בתרמילי שרו תרמילי התחמושת בטון אחיד.
כאשר התכנסו בשמיים נחילי כוכבים, והצביעו פחות או יותר על השעה שלפני חצות, הגיעה הפקודה לראש הטור:
"כח החלוץ, עצור!" הטור נעצר.
לבי התכווץ.
ידעתי:
הגיע הרגע.
ועדיין לא זעתי ממקומי, כאילו קיוויתי שלא יבחינו בנוכחותי ויסתדרו בלעדיי.
אבל מיד נשמע קולו העמום של רב טוראי קוז'יולק:
"איפה טומטום?
טומטום, טומטום!"
התקדמתי.
"כאן," לחשתי והשקטתי בידי את התחמושת המיטלטלת בתרמיל.
יצאתי אל הרב טוראי.
הוא גישש אחר כף ידי ודחף לתוכה את הפרבלום.
באור הכוכבים הקלוש הבחנתי ששיערות זקן הבוסר שלו רועדות.
נחרדתי מכובד הרגע.
"הנה, קח," הוא לחש בחוסר ביטחון.
הוא כבר הסתובב ללכת, אבל מיד שב.
הוא לא אמר דבר ורק כשהסתובב בשנית נפנף בידו ופלט:
"כבר טעוּן."
סרתי חזרה אל הטור.
מיד זיהיתי על רקע השמיים את שני ראשיהם הגלויים של השבויים.
גם זרזיר כבר היה שם.
אמרתי לו:
"אני אקח את המוזיקאי."
הוא לא הגיב.
לא רחוק משם תקתק בעקשנות שעון היד של רב טוראי קוז'יולק.
משכתי בשרוולו של השבוי הצעיר יותר.
הוא הבין.
הוא נפל על ברכיו, פרץ בבכי ואחז בידי.
ניערתי אותו מעליי.
"Zum Kommendant," הסברתי לו.
הוא לא האמין.
"Zum Kommendant," אמרתי פעם נוספת ומשכתי אותו.
את הפרבלום החבאתי מאחורי הגב ודרכתי אותו חרישית.
ציוויתי עליו ללכת לפניי, נכנסנו אל בין העצים.
הוא לא חדל לייבב.
פחדתי ממנו, אפילו שלא היה חמוש ובעוד רגע לא אמור היה לחיות יותר.
לא יכולתי לעמוד בזה עוד.
הינפתי את הפרבלום.
באותו רגע ממש הסתובב השבוי והביט אל תוך קנה האקדח.
הוא נסוג וזעק – אאאא… ואני, בלי לכוון, סחטתי את ההדק.
שובל אש פגע במצח שלו.
בשבריר השנייה האחרון ברקו שיניו הלבנות הרועדות.
לאחר מכן נעלם מעטה הראש והגוף פרפר וגווע על הקרקע כמו בלון נטול אוויר.
בדרכי חזרה חשתי את האזוב הגמיש תחת כפות רגליי.
האוויר רעד מצרור יריות קצר של המאקארוב.
זה היה זרזיר.
כשהגעתי אל הטור קרקרה בבהלה לילית מצויה.
התכווצתי מאימה והצטרפתי אליו במהירות.
השלכתי את הרובה על גבי.
איש לא בא לקחת את הפרבלום.
נתתי לחברים שיעבירו אותו קדימה.
נזרקה השאלה:
"הכול בסדר?"
שתקנו.
אחר כך אמר מישהו בקול כעוס:
"בסדר."
יצאנו לדרך.
חשתי בתוכי ריק מוחלט, כמו הגוויות שנותרו שם בתוך האזוב.
צחקקתי בעצבנות, מישהו לקח ממני את הרובה.
אחד הקולות אמר "קיבינימט."
בזווית העין הבחנתי שמישהו קרע מעליו בחיפזון את המעיל.
כפתורי המתכת הגרמנים הבזיקו והמדים נחתו על השביל מאחורינו.
צל בחולצה לבנה הצטרף לטור.
מאחורינו נותר על השביל כתם חסר צורה:
מדי האונטר-אופיציר הזרוקים.
אוריון הפואטית הובילה אותנו ללא לאות קדימה בתוך המולת הצרצרים הערניים.
נובמבר 1947 *דימוי: