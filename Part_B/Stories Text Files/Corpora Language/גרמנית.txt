פעם אחת ביקר אותי בברלין פילוסוף טורקי מאיסטנבול.
הוא בא לשם רק לכמה ימים.
הוא הביט על הרחוב ואמר בשקט:
״אני לא חושב שהייתי יכול לחיות כאן.״
לא מטוסי הקיץ, אבל מטוסי החורף הביאו הרבה אנשים בוכים מאירופה לאיסטנבול, כי אביהם או אמם שבטורקיה מתו.
לפני שלוש שנים ישבתי במטוס חורף.
פתאום קמה אישה בקדמת המטוס מן המושב שלה, השתטחה על הרצפה והתחילה לקונן.
כולם התרוממו.
״מה קרה?״
שני ילדים של האישה הזאת מתו באיסטנבול בתאונת דרכים, והיא טסה ללווייה שלהם.
הדיילות הושיבו אותה בחזרה במושב שלה והחזיקו לה את היד.
האישה צעקה:
״תפתחו את הדלת.
תזרקו אותי החוצה.
אני רוצה לחפש אותם בשמיים.״ היא השקיפה מבעד לחלון ללא הרף, כאילו יש בכוחה לראות את מתיה בשחקים.
״תפתחו את הדלת.״
אחר כך הביטה בנוסעים שמאחוריה, כאילו על כולם לצאת איתה לשמיים כדי לחפש את המתים.
היא רצתה שהמטוס ינוע שמאלה, ימינה, אחורה, קדימה, כמו מכונית, ויחפש את המתים שלה.
אבל המטוס טס ישר, כאילו משך אותו מישהו בעזרת מוט דרך השמיים… כשעוד גרתי באיסטנבול, לפני עשרים וחמש שנה, ישבתי ליל קיץ אחד על ספינה שהשיטה אותי מהצד האירופי לצד האסיאתי.
מוכרי התה הגישו תה לאנשים, והמטבעות קירקשו בכיסיהם.
הירח היה גדול כל כך, כאילו הוא שוכן רק בשמי איסטנבול, אוהב רק את איסטנבול ומתמרק מדי יום רק בשביל העיר הזאת.
בכל מקום שהביט אליו, נפתחו מיד כל הדלתות והניחו לו להיכנס.
לאן ששלחת ידך, נגעת גם בירח.
כל אחד החזיק קצת ירח בידיו.
עכשיו האיר הירח שני פרצופים לידי על הספינה.
בחור, בחורה.
הוא אמר:
״אז נתת גם למוסטפה את המפתח שלך.
אני הולך.
להתראות.״ הוא קפץ מסיפון האונייה אל הים וצלל באור הירח.
הספינה היתה בדיוק באמצע הדרך בין אסיה לאירופה.
הבחורה לא אמרה דבר והוסיפה לשבת במקומה באור הירח.
כל שאר האנשים חשו אל מעקה הסיפון, הספינה נטתה עם המון האדם, גם כוסות התה החליקו עם התחתיות שלהן לעבר המעקה.
מוכר התה צעק:
״מטבעות תה.
מטבעות תה.״ שאלתי את הבחורה:
״הוא שחיין טוב?״ היא הנהנה.
צוות הספינה זרק לבחור שני גלגלי הצלה, אבל הוא לא רצה גלגל הצלה.
הספינה הסתובבה ושטה אחרי הבחור, סירת הצלה משתה אותו מהים.
הירח עקב אחרי כל מה שקרה, וכשנשלח הבחור בשיער ובבגדים רטובים אל הקברניט, האיר אותו הירח במעגל אור כמו ליצן בקרקס.
הספינה שבה והסתובבה לעבר החלק האסיאתי, למוכרי התה נמצאו לקוחות, והם לקטו את מטבעותיהם.
הירח האיר את כוסות התה הריקות, והנה פתאום שבה והסתובבה הספינה לעבר הצד האירופי כי שכחה את גלגלי ההצלה בים.
וכל הזמן היה הירח תלוי מעל אירופה ואסיה.
בשדה התעופה של איסטנבול המתינו האנשים, מסדרון ארוך של אנשים, אחדים בכו.
כמה דלתות היו עכשיו באיסטנבול?
שנים-עשר מיליון תושבים, כמה דלתות הם פותחים?
האם יכול אור הירח למלא את החריצים תחת הדלתות הללו?
האם הירח מסוגל לעשות זאת?
בילדותי חיו באיסטנבול ארבע מאות אלף בני אדם.
השכנה שלנו, מאדאם אטינה (״אתנה״), יוונייה איסטנבולית, משכה אז את לחייה הזקנות אל מאחורי אוזניה והדביקה אותן בנייר דבק.
היא רצתה שאעזור לה.
היא אמרה לי:
״אני ביזנטית, כמו הכנסייה אגִייה סוֹפִייה, שנבנתה בימי הקיסר הביזנטי קונסטנטינוס הגדול, בשנת 326 לספירה, בזיליקה עם קירות אבן וגג עץ.
הביזנטים האמינו שבאגייה סופייה הם קרובים לאלוהים יותר מבכל מקום אחר, וגם אני מאמינה שבקונסטנטינופול אני קרובה אל הירח יותר מבכל מקום אחר בעולם.״ עם נייר דבק מאחורי האוזניים הלכה מאדאם אטינה לירקן.
הלכתי איתה, בלחייה המשוכות לאחור היא נראתה צעירה, לכן הלכתי מהר.
היא רצתה ללכת מהר כמוני והייתה נופלת לפעמים ברחוב.
הירקן היה מוסלמי והוא התלוצץ עם מאדאם אטינה:
״מאדאם, בא מלאך מוסלמי, תקע את האצבע לחור באחד העמודים וסובב את הכנסייה אגייה סופייה לכיוון מכה.״ אהבתי את האגייה סופייה, רצפתה הייתה עקומה, ועל קירותיה נראו פרסקאות של ישו בלי צלב.
ממרומי הצריח קרא מואזין את האַדָ׳אן, ובלילה זרח הירח על פניו של ישו ועל פני המואזין.
פעם אחת הפליגה איתי מאדאם אטינה על הספינה אל החלק האסיאתי.
הייתי בת שבע.
אמי אמרה:
״תראי, היוונים מאיסטנבול הם המלח והסוכר של העיר.״ ומאדאם אטינה הראתה לי את קונסטנטינופול שלה.
״תראי את המגדל הקטן הזה בים.
מגידי עתידות ניבאו לקיסר הביזנטי, שנחש יכיש את בתו והיא תמות, והוא ציווה לבנות לפני חופי רובע איסקידאר את מגדל ליאנדרוס (מגדל הנערה) הזה והחביא בו את בתו.
פעם אחת חשקה נפשה של הנערה בתאנים, וכשהביאו לה סל תאנים מהעיר, הכיש אותה נחש שהתחבא בסל והיא מתה.״ מאדאם אטינה חפנה את פניי בידיה ואמרה:
״ילדתי, עם העיניים היפות שלך את עתידה לשרוף את הלב להרבה גברים.״ השמש האירה את ציפורניה המשוחות בלק אדום, ומאחוריהן ראיתי את מגדל הנערה בים.
אחר כך חצתה איתי מאדאם אטינה את הגשר שמעל קרן הזהב.
כשפסעתי אז על הגשר הנמוך שהתנועע עם הגלים, עוד לא ידעתי שלאונרדו דה וינצ׳י – העות׳מאנים כינו אותו לקארדו – כתב פעם, ב-3 ביולי 1503, מכתב לסולטאן.
הסולטאן רצה לתת לו לבנות גשר מעל קרן הזהב, ולאונרדו כתב לסולטאן והציע תוכניות לבניית הגשר.
הצעה אחרת הגיעה בשנת 1504 ממיכאלאנג׳לו.
אבל למיכאלאנג׳לו הייתה שאלה:
״אם תופקד בידי בניית הגשר – האם ידרוש הסולטאן שאמיר את דתי לאסלאם?״ אב המנזר הפרנציסקני שדן עם מיכאלאנג׳לו בהצעה של הסולטאן, אמר:
״לא, בני, אני מכיר את איסטנבול היטב כמו את רומא.
אינני יודע באילו מן הערים הללו חיים יותר חוטאים.
הסולטאן העות׳מאני לעולם לא ידרוש ממך דבר כזה.״ אבל למיכאלאנג׳לו בכל זאת לא התאפשר לבנות את הגשר, כי האפיפיור איים לנדות את האמן מהכנסייה.
מאות בשנים לא בנו העות׳מאנים גשר בין שני החלקים האירופיים של איסטנבול, כי בחלק האחד חיו מוסלמים, ובשני יהודים, יוונים וארמנים.
רק סירות דייגים היו מעבירות את האנשים מצד לצד.
לבסוף ביקש הסולטאן מהמוט השני (1808 – 1836) לאחד בין מוסלמים ללא-מוסלמים באיסטנבול וציווה לבנות את הגשר המפורסם.
כשהסתיימה בנייתו, היכו דייגים במקלות את הגשר, כי הוא גזל את פרנסתם.
הגשר היה כמו במה:
יהודים, טורקים, יוונים, ערבים, אלבנים, ארמנים, אירופים, פרסים, צ׳רקסים, נשים, גברים, סוסים, חמורים, פרות, תרנגולות, גמלים – כולם חצו את הגשר הזה.
גם שני משוגעים בזמן כלשהו, אישה וגבר, שניהם היו עירומים.
הגבר עמד בקצה האחד של הגשר, האישה בקצה השני.
היא קראה:
״החל מכאן איסטנבול היא שלי.״ הוא קרא:
״החל מכאן קונסטנטינופול היא שלי.״
בשדה התעופה לקחתי מונית.
מאז שנהייתה איסטנבול מטרופולין של שנים-עשר מיליון תושבים, חדלו נהגי המוניות למצוא את הכתובת ונעשו עצבניים.
״גברתי, אם את לא יודעת לאן את רוצה לנסוע, למה נכנסת למונית שלי?״ רציתי לנסוע לחברה, לא היו לי יותר לא אב ולא אם שיכולתי לנסוע אליהם.
כבר לפני שנים באתי לאיסטנבול במטוס חורף כדי לקבור את הוריי, שמתו בהפרש של שלושה ימים זה מזה.
קודם אמי הלכה לעולמה.
אבי ישב בכורסה שלו, הכורסה שמולו הייתה ריקה.
הוא הביא מערכת שיניים תותבות, שגבינת כבשים עוד הייתה דבוקה אליהן, ואמר:
״הנה, השיניים התותבות של אמא שלכם.״ יומיים אחר כך מת גם הוא, ובחצר המסגד עמד הארון שלו על אבן מתים גבוהה.
על האבנים האחרות עמדו עוד שני ארונות מתים, והנהלת המסגד בלבלה ביניהם.
היא לא ידעה איזה מת שייך לאיזו משפחה.
בבית הקברות הוציאו אפוא הקברנים מן הארונות את הגופות העטופות בתכריכים, ומכל משפחה התבקש גבר אחד – הנשים לא הורשו לעמוד סמוך לקבר – לבדוק מי מהמתים שייך לה.
אחי הסתכל על פני שלושת המתים ואמר:
"זה אבא שלנו.״
המונית הסיעה אותי אז אל בית הקברות שבו קבורים הוריי.
לא זכרתי באיזה קבר טמון אבי.
לא ידעתי אלא שמקברו אפשר לראות את הים.
מאז שנהייתה איסטנבול מטרופולין של שנים-עשר מיליון תושבים, התחילה הנהלת בית הקברות לדרוש מן השארים לקנות את הקבר, אחרת יטמנו מתים חדשים מעל המתים.
אחי התקשר אליי אז לגרמניה:
״מה אנחנו רוצים לעשות?
לקנות את הקבר או לתת לו ללכת לאיבוד בין מתים אחרים?״ ״מה דעתך?״ ״אנחנו יכולים לתת לו לשכב עם מתים אחרים, זה מתאים לו יותר.״ מאחר שבאיסטנבול לא נוהגים לבקר בבית קברות, לא היה אכפת לנו איפה יהיו קבורים המתים.
בתי הקברות ריקים, אלו המקומות השקטים היחידים בעיר.
בנערותי הלכתי פעם עם משורר אחד לבתי הקברות.
הוא כתב לעצמו את הכיתובים על המצבות.
הוא אמר:
״אלו המשפטים האחרונים של האנשים.
פה אין שקרים.״ הוא רצה להשתמש במשפטים האלה בשירים שלו.
אמנם אין באיסטנבול מבקרים בבתי הקברות, אבל לכל בית קברות יש את המשוגעים שלו.
הם מסתובבים בין המצבות, וחתולים הולכים אחריהם כי הם נותנים להם גבינה ולחם.
בבית הקברות של הוריי חיו במשך שנים שני משוגעים.
האחד תמיד היה נותן לאחר לירה.
יום אחד הוא נתן לו במקום לירה אחת שלוש לירות.
האחר התרגז ואמר:
״מה פתאום אתה נותן לי שלוש לירות, אני רוצה לירה אחת.״ ״בני, לא שמעת על האינפלציה?
עכשיו שלוש לירות הן לירה אחת.״
האחר התחיל לבכות, חברו הגיש לו ממחטה.
נהג המונית לא מצא את כתובתה של חברתי והזיע.
נתתי לו ממחטת נייר ואמרתי:
״תסיע אותי למרכז העיר.״ לפני שלושים שנה היה באיסטנבול מפיק סרטים שצילם רק סרטים עצובים, ומאחר שהיה בטוח שכל הצופים יבכו, הזמין ממחטות מכותנה עדינה.
הוא עצמו עמד לפני בית הקולנוע וחילק את הממחטות לבאים.
ותוך כדי כך היה צוחק.
באותו זמן היה באיסטנבול משוגע מפורסם אחד שהעריץ במיוחד שחקן טורקי מסוים.
השחקן הזה נהרג באחד התפקידים שלו בסרט, אז המשוגע הביא ערב אחד אקדח לבית הקולנוע כדי להרוג את הרוצח לפני שיספיק לירות – וירה שישה כדורים באקרן.
איסטנבול אוהבת את המשוגעים.
העיר חולצת לפניהם את שדיה ומיניקה אותם.
היא הניחה לכמה סולטאנים משוגעים לשלוט בה.
כשבא משוגע, איסטנבול נותנת לו מקום.
בדיוק לפני בית הקולנוע שבו ירה המשוגע באקרן, ירדתי מהמונית.
בטרם עברתי לברלין לפני עשרים ושתיים שנה, עמדתי לעתים קרובות לפני בית הקולנוע הזה וחיכיתי לחברים שלי.
עכשיו אני שוב עומדת כאן ומתבוננת בפניהם של העוברים והשבים.
נדמה שסרטים מכל מיני מדינות בעולם מוקרנים זה על גבי זה.
האמפרי בוגארט מדבר עם אישה ערבייה, שואל אותה מה השעה.
זונה רוסייה פונה אל גבר שמתנועע כמו וודי אלן.
בפניהם של האנשים אני מחפשת את חבריי דאז, אבל אני מחפשת אותם באנשים הצעירים של היום, כאילו לא הזדקנו בעשרים ושתיים השנים האלה, כאילו הם מחכים לי בפרצופיהם הישנים.
כאילו ברגע שעברתי לאירופה קפאה איסטנבול לכדי תצלום על מנת לחכות לי – על כל המרחצאות שלה, הכנסיות, המסגדים, ארמונות הסולטאן, הבארות, המגדלים, החומות הביזנטיות, הבאזארים, בתי העץ, הסמטאות התלולות, הגשרים, עצי התאנה, שכונות העוני, חתולי הרחוב, כלבי הרחוב, הכינים, החמורים, הרוח, הים, שבע הגבעות, הספינות, המשוגעים, המתים, החיים, הזונות, המשוררים, הסבלים.
כאילו חיכתה לי איסטנבול על מיליוני נעליה, הממתינות בבתים לבוקר, על מיליוני מסרקיה, המונחים לפני מראות מוכתמות בקצף גילוח.
אני כאן, עכשיו יפתחו כל החלונות.
הנשים יקראו לחברותיהן מחלון לחלון.
צמחי הבזיליקום שבעציצים יתנו ריחם.
ילדי העניים יקפצו אל ים מרמרה בתחתוני הכותנה הארוכים שלהם כדי להתרחץ.
כל הספינות שבין אסיה לאירופה יצפרו.
החתולים ייללו לאהבה על הגגות.
שבע הגבעות של איסטנבול יתעוררו.
הצועניות יקטפו בהן פרחים כדי למכור אותם אחר כך במרכז העיר.
הילדים יטפסו על עצי התאנה.
הציפורים ינקרו בתאנים.
״אמא, ריבת תאנים עושים מעצי התאנה הזכריים או הנקביים?״ ״מהזכריים.
תראי, הפירות שלהם קטנים וקשים.״
בגני הצבעונים של ארמון הסולטאן יהלכו הצבים ועל גבם הנרות הדולקים, הצבעונים יטו את ראשם ברוח לעבר הים, הנרות של הצבים יהבהבו לאותו כיוון.
הרוח תדחף היום את הספינות והן יוכלו לשוט מהר יותר, הנוסעים יגיעו הביתה מוקדם יותר.
כשיהיו הגברים בבית, ייכבו האורות על שבע הגבעות.
האבות ירחצו ידיים.
רחשי מים.
״בתי, תני לי מגבת.״ ״כן, אבא.״
מול בית הקולנוע היו כמה חנויות, חלק מהזבנים זיהו אותי ובירכו אותי לשלום, לכולם היו שיער שיבה וגבות כסופות.
ליד בית הקולנוע עמד איש עני, אולי איכר, וניסה לצלם את העוברים והשבים במצלמת פולרואיד.
״תצלום מזכרת מאיסטנבול, תצלום מזכרת מאיסטנבול.״
נתתי לו לצלם אותי, התמונה הייתה מטושטשת.
״תצלם עוד תמונה.״
״אין לי יותר סרט צילום.״
מקבצת נדבות אחת לקחה את התצלום מידי ואמרה לצלם:
״אתה הלוא האמן, למה לא צילמת את הגברת לפני מקדונלד׳ס?״
היא התבוננה בתצלום בדקדוק וקראה:
״הו, כמה יפה יקירתי, כמה יפה.״
חשבתי שהיא מתכוונת אליי, אבל בתצלום ישבה חתולה על החומה שמאחוריי.
אני הייתי מטושטשת, אבל החתולה הייתה ממוקדת.
אחר כך התקשרתי לפילוסוף הטורקי שלא רצה לגור בברלין.
״איפה את?״
״באיסטנבול.״
נסעתי אליו בספינה אל החלק האסיאתי של איסטנבול.
בצד הספינה שטה סירת דייגים שהובילה שני סוסים.
הירח זרח על פניהם של הסוסים, שהיו רגועים לגמרי.
טבלתי את ידיי בים כדי לגעת במעט אור ירח, הירח נראה פתאום כמו בילדותי – כאילו הוא שוכן רק בשמי איסטנבול, אוהב רק את איסטנבול ומתמרק מדי יום רק בשביל העיר הזאת.
*הסיפור לקוח מתוך:Der Hof im Spiegel by Emine Sevgi Özdamar.
© Kiepenheuer & Witsch GmbH & Co.
KG, Cologne/Germanyבאתי לעולם ביום זה־וזה, גדלתי במקום כזה־וכזה, הלכתי לבית הספר כמו שצריך, המקצוע שלי הוא זה־וזה, קוראים לי כך־וכך, ואני לא חושב הרבה.
מבחינת המין אני גבר, מבחינת המדינה אני אזרח טוב, ומבחינת המעמד אני בא ממשפחה טובה.
אני חבר חביב, שקט ומסודר בחברה האנושית, מה שקוראים אזרח טוב, אוהב לשתות בנחת את כוס הבירה שלי, ולא חושב הרבה.
מובן מאליו שאני אוהב לאכול טוב, ומובן גם שרעיונות רחוקים ממני.
מחשבה מחודדת רחוקה ממני לגמרי;
דעות רחוקות ממני לחלוטין, ולכן אני אזרח טוב, כי אזרח טוב לא חושב הרבה.
אזרח טוב אוכל את האוכל שלו, וזהו זה!
את הראש אני לא מאמץ במיוחד, אני משאיר את זה לאחרים.
מי שמאמץ את הראש משניא את עצמו;
מי שחושב הרבה נחשב אדם לא־נעים.
כבר יוליוס קיסר הצביע באגודלו על קסיוס השדוף עם המבט החלול, שמפניו חשש כי חשד שיש לו דעות.
לאזרח טוב אסור לעורר פחד וחשד;
לחשוב הרבה זה לא עניינו.
מי שחושב הרבה, הופך את עצמו ללא־נעים, וזה מיותר לגמרי להפוך את עצמך ללא־נעים.
עדיף לנחור ולישון מאשר לחשוב ולהתפלסף.
באתי לעולם ביום זה־וזה, הלכתי לבית ספר כזה־ וכזה, אני קורא מדי פעם את העיתון הזה־והזה, עוסק במקצוע כזה־וכזה, גילי כך־וכך, אני כמדומה אזרח טוב, אחד שאוהב לאכול טוב.
את הראש אני לא מאמץ במיוחד, אני משאיר את זה לאחרים.
לשבור את הראש יותר מדי זה לא בשבילי, כי מי שחושב הרבה, כואב לו הראש, וכאב ראש זה עניין מיותר לגמרי.
עדיף לישון ולנחור מאשר לשבור את הראש, והרבה יותר טוב לשתות כוס בירה בנחת מאשר לחשוב ולהתפלסף.
דעות רחוקות ממני לגמרי, ואת הראש אני לא רוצה לשבור בשום פנים ואופן, את זה אני משאיר לפוליטיקאים מובילים.
הרי בשביל זה אני אזרח טוב, שיהיה לי שקט, שלא אצטרך לאמץ את הראש, כדי שדעות יהיו רחוקות ממני לגמרי וכדי שאוכל לחשוש בפחד מפני יותר מדי מחשבה.
מחשבה מחודדת מפחידה אותי.
כשאני חושב בחדות, אני רואה כוכבים.
אני מעדיף לשתות כוס בירה טובה ולהשאיר את כל המחשבות המחודדות לפוליטיקאים מובילים.
מצדי, פוליטיקאים יכולים לחשוב באיזו חדות שהם רוצים ולהמשיך בזה עד שיישבר להם הראש.
אני תמיד רואה כוכבים כשאני מאמץ את הראש, וזה לא טוב, ולכן אני ממעיט ככל האפשר לאמץ את הראש ונשאר יפה־יפה בלי ראש ובלי מחשבות.
אם רק פוליטיקאים בולטים חושבים עד שהם רואים כוכבים ועד שמתפוצץ להם הראש, אז הכול בסדר, ואחד משלנו יכול לשתות בשקט כוס בירה בנחת, לאהוב לאכול טוב, ובלילה לישון ולנחור להנאתו, בהנחה שטוב יותר לנחור ולישון מאשר לשבור את הראש ומאשר לחשוב ולהתפלסף.
מי שמאמץ את הראש רק משניא את עצמו, ומי שמצהיר על כוונות ודעות נחשב אדם לא־נעים, ואילו אזרח טוב צריך לא להיות אדם לא־נעים, אלא נעים.
אני משאיר בשלוות נפש גמורה את החשיבה המחודדת והשוברת־ראש לפוליטיקאים בולטים, כי אחד כמוני הוא רק חבר סולידי וחסר חשיבות בחברה האנושית, ומה שקוראים אזרח טוב או זעיר־בורגני, שאוהב לשתות בנחת את כוס הבירה שלו ולאכול את האוכל הטוב, השמן והטעים ככל האפשר, וזהו זה!
שהפוליטיקאים יחשבו להם עד שיודו שהם רואים כוכבים ושכואב להם הראש.
לאזרח טוב לא צריך להיות אף פעם כאב ראש, להפך, הוא צריך תמיד ליהנות בנחת מכוס הבירה הטובה שלו, ובלילה הוא צריך לנחור ולישון להנאתו.
קוראים לי כך־וכך, באתי לעולם ביום זה־וזה, שילחו אותי לבית הספר הזה־והזה כמו שראוי וכמו שצריך, אני קורא לפעמים את העיתון הזה־והזה, המקצוע שלי הוא כך־וכך, אני בן כך־וכך שנים ואני מוותר על חשיבה רבה ומאומצת, כי אני משאיר ברצון את אימוץ הראש ואת שבירת הראש לקודקודים מובילים ומנהיגים, שרואים עצמם אחראים.
אחד משלנו לא מרגיש שום אחריות לא מלפנים ולא מאחור, כי אחד משלנו שותה בנחת את כוס הבירה שלו ולא חושב הרבה, אלא משאיר את העונג המשונה הזה לקודקודים הנושאים באחריות.
הלכתי לבית הספר הזה־והזה, ושם נדרשתי לאמץ את הראש, ומאז לא חזרתי מעולם לאמץ או להפעיל אותו.
ביום זה־וזה נולדתי, שמי כך־וכך, אין לי שום אחריות ובשום אופן אני לא יחיד במיני.
למרבה המזל יש די הרבה אנשים שנהנים כמוני בנחת מכוס הבירה שלהם, שממעטים כמוני לחשוב ושכמוני לא אוהבים לשבור את הראש, ששמחים להשאיר את זה לאחרים, למשל לפוליטיקאים.
חשיבה מחודדת רחוקה לגמרי מאחד מוני, חבר שקט בחברה האנושית, ולמרבה המזל לא רק מאחד כמוני, אלא מגדודים של אנשים שמעדיפים כמוני לאכול טוב ולא לחשוב הרבה, והם בני כך־וכך, למדו במקומות האלה־והאלה, חברים מסודרים כמוני בחברה האנושית, ואזרחים טובים כמוני, ושחשיבה מחודדת רחוקה מהם ממש כמו ממני, וזהו זה!
הסופר השווייצרי רוברט ואלזר (1878 – 1956) נחשב היום לאחד הסופרים החשובים והמעניינים ביותר בספרות המאה ה-20.
עוד בחייו זכה להערצתם של סופרים ואנשי רוח כגון פרנץ קפקא, מקס ברוד, רוברט מוזיל, ולטר בנימין והרמן הסה, אולם כתיבתו הייחודית לא זכתה להגיע לקהל רחב, ויצירותיו נדחו פעמים רבות.
קובץ זה כולל מבחר סיפורים קצרים מתוך שלושים שנות יצירתו של ואלזר, ומאפשר לטעום מדרכו האמנותית המרתקת והחד פעמית.
סיפוריו הקצרים של ואלזר – מאופיינים בהומור מיוחד במינו המוביל לעתים קרובות למצבים של אבסורד ולתהיות קיומיות.
בתמימות ילדית ובחדות אבחנה, מבסס ואלזר תחושה של שבריריות אנושית נוגעת ללב, של חיפוש דרך מתמיד ושל בחירה בלתי נמנעת באפשרות ללכת לאיבוד.
מה שברור הוא שחייבים לעשות את זה ושהיום זה ייעשה.
אנֵה קבעה תור, היא קבעה אותו להיום ולא למחר, והיא תלך לשם היום והם ישאבו מתוכה את העובר.
היא תלך לבד.
"מקס," אמרה, "אני חייבת לעשות את זה לבד, אני לא רוצה שתבוא."
אמרתי:
"את בטוחה?
את גם לא רוצה שאבוא לאסוף אותך?
בבקשה תחשבי על זה עוד פעם, את הרי לא באמת רוצה להיות שם לבד כשתתעוררי, לא?" אבל אנה רק נדה קלות בראשה, הביטה בי במבט נוקשה כאילו רצתה לומר:
זה הגוף שלי, ואת השאלות המנחות שלך אתה יכול לדחוף לאן שבא לך, עכשיו פשוט תקבל את זה וזהו.
ובזה זה נגמר.
אנה יודעת.
המבט שלה אומר שאני צריך לסתום את הפה, אחרת נתחיל עוד רגע לצעוק זה על זה, עד כאן הדברים ברורים לי.
זוהי חכמת הניסיון שלי.
אנחנו ביחד כבר יותר משנתיים.
אנה משקיעה המון בהתארגנות ליציאה.
כבר ארבעים וחמש דקות היא בחדר האמבטיה, קודם יכולתי לשמוע את מייבש השיער, לפני זה היא התקלחה פעם נוספת.
כשאנחנו יוצאים בערב היא לא נזקקת לחצי מהזמן הזה ולפחות פעמיים קוראת בקול, עד הקצה השני של הדירה, שאין לה מה ללבוש.
אחר כך היא נכנסת לחדר שלי, נעמדת מולי, תמיד כפופה מעט, רגל אחת מקופלת קלות, עצבנית למדי, פולטת אנחה של מאמץ ושואלת אם היא יכולה לצאת ככה.
אני תמיד מאוהב קצת בעמידה הזו ובאנחה הזו ואומר:
"את נראית טוב.
את נראית נפלא".
אני אומר את זה על כל מה שהיא לובשת.
זה טקס.
היא יוצאת מהאמבטיה.
הולכת בתחתונים ישר לחדר שלה וסוגרת את הדלת, היא לא אומרת מילה.
אני לא יודע מה לעשות עם עצמי.
אני יושב על הספה במטבח ובוחן את ציפורניי.
מדי פעם אני תולש בשיניים חתיכת עור בצד הציפורן.
אני מחכה, אני פשוט מחכה שזה ייגמר כבר.
אני מקשיב לרחשים בדירה כדי לשמוע מה אנה עושה.
יותר מכול הייתי רוצה לשתות, לשתות כל היום.
אנה מתלבשת.
עד לפני שלושה חודשים, כל זה לא היה בכלל אפשרי.
לאנה בקושי היה חשק לסקס.
זה היה מתסכל, בשבילה ובשבילי, והחמיר משבוע לשבוע.
הבעיה התחילה כשניסינו לשכב ולא הצלחנו, ובתכיפות הולכת וגוברת הפנינו זה לזה את הגב במיטה עד שאחד מאיתנו נגע ברכות בזרועו של השני.
אחר כך היא כבר דחתה אותי מעליה עוד לפני שבכלל הגענו לזה.
אני מניח שעשתה זאת כדי להימנע מהאכזבה הגלויה שלי ומהכעס שלה עצמה על גופה.
זה לא שיפר את המצב.
מתישהו זה התחיל להעיק על הקשר שלנו.
ההתנהלות שלנו נהייתה מנוכרת, לעתים רחוקות יותר ויותר התיישבה אנה על ברכיי אחרי ארוחת הבוקר ביום ראשון.
הפסקנו להתנשק בכל פעם שאחד מאיתנו שב הביתה.
ובתכיפות הולכת וגוברת התעצבנו זה על זה, האשמנו זה את זה בכל שטות.
זה היה תהליך מזדחל, הבחנו בו רק כשכבר כמעט היה מאוחר מדי, כשבעקבות מריבה קשה נאלצנו לשאול את עצמנו אם אנחנו בכלל עוד אוהבים זה את זה.
הגניקולוג אמר שסיבת הירידה בחשק המיני יכולה להיות הגלולות.
אז אנה הפסיקה לקחת אותן.
זה באמת עזר, חזרנו לשכב זה עם זה בתכיפות.
הסקס שלנו השתנה, הוא השתפר בתקופה ההיא.
אני חושב שבעיקר אנה קיבלה ממנו יותר.
אבל קונדומים לא רצינו.
גם לא השתמשנו בשום אמצעי מניעה אחר.
פשוט התעלמנו מהסיכון להיכנס להיריון, גם לא דיברנו על זה, במקום לפעול, נתנו לדברים לקרות.
לפני עשרה ימים באתי הביתה ואנה אמרה:
"אני בהיריון." זו היתה הפעם הראשונה והאחרונה שהיא אמרה את המילה הזאת.
השעה ארבע אחר הצהריים והתור הוא בעוד חצי שעה, מוקדם יותר לא היה, הם דחפו את אנה בין התורים.
מאז ארוחת הבוקר היא היתה בצום.
היא צריכה לנסוע לקצה השני של העיר.
אבל היא לוקחת לה את הזמן בהתארגנות.
אני דופק על דלת חדרה.
"מה אתה רוצה?" היא שואלת.
"אני יכול להיכנס?" אני שואל.
"אם אתה חייב."
היא לובשת חולצת לבנה, חליפת מכנסיים שחורה ונעלי עקב.
היא מאופרת בכבדות.
שפתון אדום, פודרה, מייק-אפ, צלליות, מסקרה, כָּחָל, סומק כהה, כל החבילה, יותר מדי מהכול.
אפשר לראות מתחת למייק-אפ פגמים קטנים בעור שלה, והבדל בגוון העור של הצוואר.
שיערה אסוף בקפידה לקוקו.
אנה בכלל לא נראית כמו אנה.
היא נראית כמו גרסה של עצמה, שעומדת למכור מכונית משומשת במחיר מופקע אחרי שזייפה את הקילומטראז'.
"לפחות תגיד משהו עכשיו," היא אומרת, "לפחות תגיד לי איך אני נראית."
"את נראית טוב.
את נראית נפלא," אני אומר.
"בחדר ההמתנה כולם יתאהבו בך."
"אני הולכת לרופא נשים, מקס.
רק נשים ישבו שם.
נשים שמחכות לטיפול רפואי שבמהלכו אדם זר יציץ להן לתוך הכּוּס." היא מביטה במראה.
היא מסדרת את הקוקו שלה, את המחשוף, היא מקמטת את מצחה.
"אף אחד לא מתאהב שם באף אחד," היא אומרת.
"הכול בסדר?" אני שואל.
"בסך הכול רציתי להגיד שלדעתי את נראית טוב."
"הכול טוב מקס, הכול טוב."
עד עכשיו בעצם חלף היום לגמרי כרגיל.
השגרה הרגילה של הבוקר.
אנה נכנסה ראשונה לחדר הרחצה, אני עוד נשארתי לשכב במיטה ואמרתי לה כמה היא יפה כאשר נכנסה בחזרה לחדר בתחתונים בלבד ועם מגבת על הראש ונעמדה כמו תמיד מול ארון הבגדים.
ניצלנו את שעות הבוקר לניקיון יסודי.
ניקינו ארונות מטבח, הסרנו אבנית מהקומקום החשמלי, פתחנו סתימה בכיור.
בקושי דיברנו.
המילים המעטות שהחלפנו בינינו עסקו בהפתעה שלנו לנוכח הגילוי שארונות סגורים יכולים לצבור כל כך הרבה לכלוך מבפנים.
אחת מקערות הפסטה שלנו נשברה, היא היתה האחרונה.
פעם היו לנו ארבע מהן, כולן נהרסו.
אנה הושיטה לי אותה והיא נפלה לי מהיד.
השברים ניתזו לכל עבר על הרצפה, אנה קיללה בקול וטענה שאני מגושם נורא.
אחר כך בישלתי לעצמי פסטה ואכלתי אותה על צלחת שטוחה.
אנה הביטה בי בשתיקה אוכל ואז נכנסה לחדר האמבטיה.
היא מסתובבת אלי.
"הדבר הזה חייב לצאת ממני.
אתה בכלל מבין מה זה עושה לי?" והיא שבה ופונה למראה ומחליקה את ידה על שיערה.
היא מסירה עודפי שפתון בממחטת נייר וחולפת על פניי בדרכה החוצה מהחדר.
אני הולך אחריה במסדרון ועד לדלת הדירה.
"אם הכול ילך כמו שצריך, אגב, מארי תאסוף אותי משם," היא אומרת.
"נלך אחר כך לאכול או משהו כזה.
אני אתקשר כשזה ייגמר.
בכל אופן, אל תחכה לי.
אני לא יודעת מתי אני חוזרת."
"מה זאת אומרת?", אני שואל, "ככה זה יהיה עכשיו?"
"הולכים לשאוב משהו מתוך הגוף שלי, מקס, שלי!
אבל אל תדאג, אני כבר אהיה בסדר".
ידעתי מיד שאני לא רוצה את זה.
התגובה שלי היתה ברורה, כבר מההתחלה.
אמרתי:
"אני לא מסוגל לתאר לעצמי עכשיו דבר כזה." אנה בכתה.
אמרתי:
"כלומר, באופן כללי כן, גם איתך, אבל רק לא עכשיו".
רק חצי שנה קודם לכן עברנו לגור יחד.
אנה בדיוק קיבלה קבוצה משלה בגן הילדים.
אני הייתי צריך לכתוב את התזה שלי ולהתכונן לבחינות.
לקיץ תכננו לנו טיול גדול בארצות הברית.
זה היה המצב.
ישבנו על המיטה, החזקנו ידיים ולא יכולנו להבין כיצד נהגנו בכזה טמטום.
חבטנו במזרן והעפנו כריות מהמיטה.
היינו תמימי דעים שהיריון אמור להיות בשורה משמחת.
לא דיברנו על המשמעות של כל זה ורק הסכמנו בינינו לא לספר דבר להורים.
אנה אמרה שריח של קפה וסיגריות כבר עושה לה בחילה.
היא יורדת במדרגות בלי לתת לי עוד נשיקה ובלי להחזיק לי את היד.
אני נשאר לעמוד בדלת.
"לקחת איתך את האישור?" אני קורא אחריה.
אנה נעצרת במישורת המדרגות.
היא מחזיקה חזק במעקה ומביטה אחורה ולמעלה מעבר לכתפה.
מנורת תקרה תלויה בדיוק מעליה, אורה מטיל צללים על פניה של אנה, הם נופלים מתחת לעיניה ועל לחייה.
היא נראית קשוחה.
אנה הקטנה והאהובה שלי, הנערה שאחרי הלילה הראשון שלנו ביחד עמדה מול ארון הבגדים ולא ידעה אילו גרביים לגרוב, אותה אנה עומדת עכשיו זקופה בחולצה מגוהצת ועל עקבים, חצי קומה מתחתי, מבטה גם הוא קשוח והיא אומרת:
"כן, יש לי את האישור."
"את בטוחה?" אני שואל, "תבדקי שוב.
את צריכה את האישור."
אבל אנה פשוט לא עונה לי עוד וממשיכה לרדת.
נקישת עקביה מהדהדת בקול עמום בחדר המדרגות.
אני נותר לעמוד בדלת הדירה הפתוחה ומגרד איזה פצעון בעור הצוואר.
דלת הבניין נסגרת.
בעשרת הימים האחרונים לא הצלחתי אף פעם לדמיין איך תיראה אנה בהיריון מתקדם.
בפעם האחרונה אנה בכתה בדרך חזרה הביתה מרופא הנשים.
היא הולכת לשם מאז המחזור הראשון שלה.
נסענו דרך שכונת נעוריה ואנה כל הזמן הסתכלה מבעד לחלון ובכתה בלי קול.
ידענו בוודאות, הרופאה הצביעה על מסך האולטרסאונד ואמרה:
"כן, הנה, תראו.
את בהיריון." בעזרת דמיון רב היה אפשר לזהות איזו תולעונת שאורכה קצה של אצבע.
היא נתנה לנו עלון עם כתובות של מקומות שמציעים ייעוץ למקרים של הריון בלתי רצוי ונסענו הביתה ואנה בכתה.
אני נכנס לדירה בחזרה ומביט ברחוב דרך החלון.
את אנה אני כבר לא רואה.
במטבח אני לוקח לי בירה מהמקרר.
אני מבחין בכך שידי רועדת.
אני מניח את הפותחן ליד הבקבוק, נשען על השיש ונושם עמוקות.
אז אני מושיט את שתי זרועותיי קדימה.
אני רועד.
אני מביט בזרועותיי הרועדות ונזכר איך אבי אמר לי פעם שמאז אותו יום, מאז הלידה שלי, הוא איבד את השליטה על חייו:
שמאז הוא רק מגיב על דברים, אף פעם לא יוזם, שהחיים מאז מתנהלים תמיד לאט ובזהירות.
לא היתה האשמה בקולו, אלא פליאה על ההכרה הזו.
ישבנו מתחת לעץ דובדבנים פורח בחצר הבית של סבא וסבתא שלי ושתינו בירה צוננת.
הוא קם על רגליו וחזר למרפסת שישבו בה שלושה דורות זה לצד זה.
אבי היה בן עשרים ושש כשנולדתי, בגיל שלי היום.
לא סיפרנו על זה לאיש.
יצאנו מהעיר לסוף השבוע, להתרחק מהכול, ולקחנו חדר בפנסיון קטן שהרהיטים בחדר האוכל שלו היו מעץ אלון.
השקפנו על הכפר, צלינו בשר על המרפסת של הפנסיון ויצאנו לטייל בשבילים.
בערב דיברנו על מה שיכול היה להיות אילו הבאנו את הילד לעולם.
דיברנו רק על עניינים ארגוניים.
כסף, חופשת לידה, מגורים.
כל אחד מאיתנו ציין חבר קרוב שאיתו נרצה לדבר על זה.
לא דיברנו בינינו אפילו פעם אחת על איך שהתינוק ייראה כשיישכב על שידת ההחתלה שלו.
על איך שהוא יחייך אלינו ובתוך כך יפלוט נפיחה, איך ישכב לינוק בחיקה של אנה, יזחל ברחבי הדירה או יגיד את המילים הראשונות שלו.
גם לא דיברנו על הצדדים הקשים של שנות ההורות הראשונות, הלילות נטולי השינה, המגבלות הכלליות.
על שום דבר מכל זה.
"היינו צריכים לעבור דירה." את זה אמרנו.
רק בטיולים שלנו או בערבים שבהם נשארתי לשכב ער במיטה חשבתי על זה, על איך זה יכול היה להיות, לדחוף עגלת ילדים או לשמוע בחדר את נשימותיו של אדם ישן נוסף מלבד אנה.
אבל לא ביטאתי בקול את המחשבות הללו.
בערב האחרון אנה עישנה ושתתה שוב.
אף אחד לא אמר את המילה הפלה.
אני ישוב לשולחן המטבח, בינתיים הצטברו מולי שלושה בקבוקי בירה ריקים.
המצח סמוך על כף היד ואני עדיין מחכה.
אני שם לב שעלינו לשמן שוב את לוח השולחן, העץ יבש לגמרי ודהוי.
במקום אחד אפשר לראות שקערורית עמוקה ומעוגלת.
שריד של אחת המריבות שלנו.
הייתי כל כך מרוגז עד שחבטתי בשולחן בתחתית הכוס.
אני מוציא עוד בירה מהמקרר וחוזר לשבת.
הרעד כבר נחלש מעט.
שקט בבית, שקט להפליא.
אני שומע רק את תקתוק שעון הקיר.
זה מעצבן אותי ואני מוריד את השעון מהקיר ומוציא ממנו את הסוללה.
הוא נשאר לעמוד על 18:12.
אני מניח אותו הפוך על השולחן, ליד הבקבוקים הריקים.
אני חושב על אנה ועל הרופאים והאחיות שמתרוצצים מול רגליה הפשוקות.
על איך שהיא שוכבת שם עם צינור ההנשמה בפיה.
על הרופא המרדים שיושב לצד ראשה ומתבונן בגרף תפקודי הלב, משגיח על פעימות לבה של אנה שלי, בעוד הם מחדירים לגופה מכשירים מעוקרים.
אני מתחיל להזיע, בעורף, במצח ובבתי השחי.
אני שואל את עצמי אם הכול התנהל כשורה.
אם היא התעוררה כבר.
אם זה נגמר.
אני מסיים את הבירה הרביעית.
נראה לי שבשביל היועצת לתכנון משפחה היינו מקרה פשוט.
הגענו לשם אחרי שכבר החלטנו.
היינו זקוקים לאישור וידענו שכל אחד שהולך לייעוץ מקבל את האישור הזה.
התבקשנו לסמן בטופס את הסיבות לכך שההיריון אינו רצוי.
בסעיפים אחד ושניים היה רשום בעיות משפחתיות/זוגיות ואבי הילד אינו תומך בהיריון/באישה.
אני סימנתי את סעיף שלוש-עשרה, נסיבות כלכליות/כספיות ואת שש-עשרה, נסיבות מקצועיות/לימודים ודחפתי את הפתק על פני השולחן.
אנה יכלה לראות מה סימנתי.
אחר כך הניחה את הטופס שלה בפניו כלפי מטה ודחפה אותו אל היועצת.
היועצת הסתכלה על הטפסים שלנו ושאלה:
"באחוזים, כמה אתם לא רוצים את הילד הזה?"
"בתשעים אחוז," אמרתי.
אנה הביטה בי מהצד ואמרה:
"בתשעים אחוז."
כעבור שלושים דקות היה אישור הייעוץ שלנו חתום.
אנה תחבה לתיקה כמה עלוני הסברה שלקחה ממעמד שניצב שם.
שעה שלמה הוקצתה לשיחת הייעוץ.
כבר אחרי תשע.
אנה עדיין לא התקשרה.
אני שותה בירה, ואני שותה במהירות הולכת וגוברת.
בינתיים כבר השתכרתי, אני רץ במסדרון למטבח ובחזרה, הלוך ושוב.
אני רץ בכל רחבי הדירה כמו מטורף.
אני כבר לא דואג, אני זועם, על אנה, עלינו, על הכול.
אני מתנודד קלות ונתקל במשקוף.
אתה חייב להירגע, לכל הרוחות, אני חושב.
אני מדליק את הטלוויזיה אבל לא מצליח לסבול אף תוכנית יותר מחמש דקות.
כל שידור מעורר בי איזו אסוציאציה מעיקה.
אפילו בתוכנית בישול אני לא מסוגל לצפות.
אני מזפזפ הלאה כי מראים איך לגלען מלון חצוי.
אני מכבה את הטלוויזיה ועוצם את עיני ואז הנייד שלי מצלצל.
"רציתי להתקשר," אנה אומרת.
אני שומע מוסיקה ברקע, קולות.
"מה שלומך?" אני שואל, "זה נגמר?
איפה את?"
"אין לי מושג," היא אומרת, "אני איפשהו, מארי כאן.
אנחנו אוכלות פה משהו." היא נשמעת מותשת, היא מדברת לאט ובלשון כבדה.
"בואי הביתה," אני אומר, "בבקשה.
בואי הביתה."
"אנחנו אוכלות פה משהו.
אמרתי לך כבר.
אל תחכה לי.
אני חייבת לסגור עכשיו."
"חכי," אני אומר, "בחייך, חכי רגע.
הכול בסדר?"
"כן-כן.
אני חייבת לשירותים," היא אומרת.
ואז הקו מתנתק.
אני מיד מתקשר אליה שוב, פעם, פעמיים, בפעם השלישית היא דוחה את השיחה.
בפעם הרביעית אני מגיע ישר לתא הקולי שלה.
אני מטיח את הנייד על הרצפה, הסוללה ניתזת ממנו.
חסר לי אוויר ואני חייב להתיישב על הרצפה.
אני בוכה בפעם הראשונה מאז שאנה אמרה לי שהיא בהיריון.
אני בוכה בהיסטריה וצורח פעם אחת בקול.
אחר כך אני קם שוב על הרגליים, מוחה את פניי בידי ומחבר את הסוללה לטלפון.
אני מתחיל לחפש בדירה רמזים בניסיון לגלות לאן אנה היתה יכולה ללכת עם מארי.
אני קורא פתקי תזכורת על שולחן הכתיבה שלה, אני פותח את המחשב שלה ובודק את היסטוריית הגלישה.
אני נחוש בדעתי לגלות היכן היא נמצאת ולנסוע לשם לקחת אותה הביתה.
בשלושת הימים האחרונים היא לא חיפשה מסעדה או בר כלשהם.
במקום זה נראה שאנה עברה על כל הפורומים בשפה הגרמנית בנושא הפסקת היריון שיש בעולם הזה, על שרשורים שכותרתם זיכרון נצחי או יום הולדת שלא נחגג לעובר שלא נולד.
מבטי נופל על ערמת עלוני הסברה שאנה לקחה מהרשות לתכנון משפחה.
על עמודי השער שלהם מצולמים הורים מאושרים עם ילדיהם הקטנים:
קצבאות ילדים וחופשת לידה, לימודים לתואר עם ילדים, הריון בברלין.
אני מוחק את היסטוריית הגלישה.
אני אוסף את כל העלונים, לוקח אותם ישר למרתף וזורק אותם לפח הניירות.
בדרכי חזרה לדירה אני שומע את הנייד מצלצל.
אני מזנק במעלה המדרגות.
"איפה את?" אני שואל.
"זאת מארי," מארי אומרת.
"אנה ביקשה למסור לך שהכול בסדר.
אנחנו יושבות במסעדה.
אחר כך אחזיר אותה הביתה."
"באיזו מסעדה?
אני אבוא לאסוף אתכן," אני אומר.
"מקס," מארי אומרת, "אנה לא רוצה שתבוא הנה.
אני אביא אותה הביתה אחר כך, אל תדאג.
בבקשה תפסיק להתקשר לכאן."
היא מנתקת.
כמה דקות לאחר מכן אני מתקשר לאנה שוב, המשיבון שלה עונה.
הודעת המשיבון של אנה עליזה, היא נשמעת מאושרת ובמצב רוח טוב, הקול שלה מעורר רצון להשאיר לה הודעה במשיבון.
בהינתן האות אני אומר בקול מגומגם:
"אנה, זה מקס.
אם עשיתי משהו לא בסדר, אז אני מצטער.
אבל בבקשה, בואי עכשיו הביתה.
בואי הביתה, כן?
אני כבר לא עומד בזה…אני אוהב אותך."
אני עומד בחלון ומשקיף.
בכל פעם שאני שומע מכונית מתקרבת, אני מקווה שזאת מונית לא ריקה, ושאנה יושבת בה.
אני שותה עכשיו שארית של שנאפס זול עם קוביות קרח.
הטלפון שלי מונח לידי על אדן החלון.
בבניין ממול יושב זוג ומחזיק ידיים מול הטלוויזיה.
נחיל חרקים מתעופף לאור אלומת פנס הרחוב.
מכונית נוספת מתקרבת, אבל אינה עוצרת.
אני שואל את עצמי מתי איבדתי את אנה בדרך.
אני תר אחר רגע מסוים, מחווה, משפט, שהיו אמורים להורות לי שבעשרת הימים האחרונים היא הריצה בראש סרט אחר לגמרי.
מתבהר לי שאני לא יודע איך הדברים בינינו ימשיכו מכאן.
אני מתעורר למשמע דלת הדירה נפתחת.
הטלוויזיה מרצדת בדממה, ומטילה אל תוך החדר אור קלוש שמשתנה בהתאם לחיתוכי העריכה בשידור שרץ על המסך.
אני קם וניגש בזריזות לפרוזדור.
אנה נכנסת ונתקלת בקיר.
האיפור שלה מרוח, פניה מעוות בצורה משונה, היא בכתה.
"אנה…" אני אומר וניגש אליה.
היא נרתעת חצי צעד אחורנית, מחזיקה את ידיה לפני בית החזה במחווה של בלימה ומסתכלת מעבר לכתפי.
היא נראית כמו תמרור עצוֹר.
"אנה…" אני אומר פעם נוספת, "זה נגמר כבר, זה מאחוריך."
היא לא משיבה, היא רק חולפת על פניי בזרועות מורמות, מקפידה שלא לגעת בי כלל.
כשהיא קרובה אלי אני מנסה לגעת בסנטרה ברכות, כדי שתרים את הראש, כדי שלפחות תסתכל עלי, כדי שאדע מה בעצם קורה איתה.
היא תופסת את מפרק היד שלי, מסתכלת עלי ובאטיות רבה מורידה את זרועי.
אני מרגיש מאוים.
העיניים שלה צורחות עלי במשטמה עד שעורפי מצטמרר.
אחר כך היא נכנסת לחדר.
אני שומע אותה מוציאה משהו מתחת למיטה.
אני הולך אחריה ונעצר לעמוד על מפתן הדלת.
אנה אורזת מזוודה, היא אומרת:
"היום אני ישנה אצל מארי."
*This story is taken from:
"Das Licht der Flammen auf unseren Gesichtern" by Dorian Steinhoff © mairisch Verlag 2013.
הדמויות העיקריות:
אליזבת ווסט, המכונה לילי ואֶמֶה פֶליצֶה שְרָגֶנהַיים.
המכונה ליצֶה, פיצֶה, פוץ ויָגואר אַלברֶכט, בֶרנד, אֶבֶרהארד ורַיינהַארד ווסט, בניה של לילי אינגֶה וולף, מוכרת ספרים ועובדת במשק-הבית של לילי במסגרת שנת שירות-חובה גינתֶר ווסט, בעלה של לילי גינתֶר ומרגָרֶתֶה קאפלֶר, הוריה של לילי אֶרווין בוכְוַייזֶר, אביו של אלברכט קתֶה הֶרמן, חברתה הטובה של לילי ד"ר אלברט ואֶרנה שְרָגֶנהַיים, הוריה של פליצֶה אירֶנֶה שרגנהיים, אחותה של פליצה קטֶה שרגנהיים לבית הָמֶרשְלַג, אמה החורגת של פליצֶה חולדה קָרֶבסקי, סבתה של פליצֶה ד"ר וַאלטֶר קָרֶבסקי (קארסטֶן), דודה של פליצֶה באמריקה החברות של פליצֶה:
אֶלֶנַיי פואלק, נורה, אילזֶה פלוג, כריסטינֶה פרידריכס, לואיזֶה זֶלבַאך המכונה "מוטִי" ובתה אולגה זלבאך, חברתה של פליצֶה לספסל הלימודים הילי פרנקל, חברתה הטובה של פליצֶה בבית-הספר גיאורג ציוויֶר המכונה גרֶגור, סופר ואחד מחבריה של פליצֶה דורְתֶה ציוויֶר, אשתו של גרֶגור פריץ שטרנברג, אחד מחבריה של פליצֶה לולה שטורמובה, דיירת-משנה של לילי, שביתה נהרס בהפצצות לוסי פרידלנדר, ד"ר רוזֶה אולֶנדורף המכונָה פֶטֶל, ד"ר קטיה לָזֶרשטיין - "שלוש המכשפות" של לילי וילי בַיימלינג, בעלה השני של לילי ליזְל רַייכלֶר, ארוסתו של גינתֶר ווסט הקדמה למהדורה הגרמנית של 1998 ארבע שנים עברו מאז הופיע הספר "אֶמֶה ויָגואר", והוא הכה גלים.
דנו בו רבות בכלי התקשורת, תרגמוהו לאחת-עשרה שפות, שודרו בעקבותיו, בגרמניה ומחוץ לה, תוכניות תיעודיות ברדיו ובטלוויזיה, התקיימו ערבי קריאה ודיונים רבים מספור, שיריה של פליצֶה הולחנו, שתי שחקניות הופיעו על הבמה בקריאת חילופי המכתבים בין אֶמֶה ויָגואר, קבוצת שחקנים הולנדית גילמה את סיפורן של אֶמֶה ויָגואר במחזה, בעיר מאסטריכט, ונחלה הצלחה גדולה, אמנית צעירה ציירה תמונות שמן של פליצֶה "יגואר" שרגנהיים, ושחקן מופיע בקריאת קטעים מתוך הספרים שפליצֶה התכוונה לקחת עמה לארצות-הברית.
אני עצמי ערכתי תערוכה מקיפה עם הצלמת כריסטל בֶקֶררַאי והגרפיקאי וולפגַנג ויטור.
שם התערוכה "חייה הקצרים של היהודייה פליצֶה שרגנהיים" ומאז 1995 היא מוצגת בערים רבות בגרמניה.
באמצעות שכפול התצלומים, המכתבים, השירים והמסמכים הרבים כל-כך ששמרה לילי "אֶמֶה" ווסט למען הדורות הבאים, והמגוללים את חייה הקצרים של פליצֶה כמעט בשלמותם, יכולנו להוסיף לספר ממד ויזואלי מרשים ולאפשר לאנשים, בעיקר לצעירים, להיאחז בגורל המרגש הזה של נפש אחת כדי להתמודד דרכו עם הפרק של הנציונל- סוציאליזם.
כעת מכינים גם תקליטור כתוספת לתערוכה.
והנה עכשיו, כגולת הכותרת, מוקרן סרט הקולנוע בכיכובן של מריה שראדֶר ויוליאנֶה קֶלֶר.
לגבי אליזבת ווסט, כיום בת 85, סימנה יציאתו לאור של הספר את קץ בידודה.
אחרי שהופיעה בתוכנית הראיונות "בולוואר ביו" נערמה בביתה ערמה גדולה של מכתבים מכל רחבי גרמניה.
כתבו לה נשים שחיות בגלוי כלסביות ומרגישות הזדהות אתה, אבל גם נשים נשואות, שחשו צורך לחלוק אתה את אהבתן לְאישה.
לילי זכתה בידידות רבות, רבות כל-כך, שהיה עליה להחליף את מספר הטלפון שלה במספר חסוי כדי להגן על פרטיותה.
חשיפת אהבתה לפליצֶה שרגנהיים, שעד אז שמרה אותה בסוד, טלטלה את חייה של האישה הקשישה, אבל גם העשירה אותם מאוד.
בשיח-ושיג שלה עם עיתונאיות ועיתונאים כבר קנתה לה לילי בינתיים מיומנות מקצועית ממש.
גם אני עצמי זכיתי בידידות ובידידים רבים בזכות "אֶמֶה ויָגואר".
עם אחדים מהאנשים שראיינתי לצורך כתיבת הספר נוצר קשר לאורך ימים, רבים כתבו לי או באו לערבי הקריאה שלי.
שמחה רבה במיוחד הסבה לי ההזדמנות, בעקבות הופעת הספר באנגליה, להכיר את דוד קאהן, בנה של אירֶנֶה, אחותה של פליצֶה.
דוד גדל כמעט בלי להכיר את הרקע המשפחתי שלו.
הוריו, שאינם בחיים עוד - יהודים ברלינאים שניהם - נהגו כהורים רבים בני דורם ולא סיפרו דבר.
לאחר הגירתם הכפויה לא דרכה עוד רגלם על אדמת גרמניה מעולם.
שני בניהם, דוד ואוליבר, אינם מדברים גרמנית ועד להופעת הספר "אֶמֶה ויָגואר" לא ביקרו בגרמניה אפילו פעם אחת.
הספר פתח להם אשנב חדש לתולדות משפחתם.
הקשר אתי והסקרנות שהתעוררה שברו את המחסום.
דוד קאהן בא לברלין וביקר במקומות שבהם חיו וסבלו בני משפחתו.
רגע מרגש במיוחד זימן לו הביקור אצל קברו של סבו, ד"ר אלברט שרגנהיים, בבית הקברות היהודי ברובע וַייסֶנזֶה.
דוד קאהן לא ישתחרר עוד מן החותם שטבע בו גורל משפחתו, כמוהו כרוב בני הדור השני, ואולם באמצעות הביקור בברלין יכול לשוב ולקשור את חוט ההיסטוריה שניתק, הן ההיסטוריה של משפחתו והן זו של יהודים ברלינאים רבים כל-כך שנרצחו או ניצלו בדרך-לא-דרך.
בזמן שבמרחק של כמה מאות קילומטרים התנהל "הטיהור האתני" של בוסניה, עזרה גם לי כתיבת "אֶמֶה ויָגואר" להבין טוב יותר את תולדות משפחתי.
אבל עם הספר נקלעתי אל תוך זיכרונותיהם הכאובים של אנשים אחרים, ופתחתי מחדש פצעים שהגלידו רק באופן שטחי.
יש מי שנוטרים לי טינה על כך.
היהודים ששרדו וחברותיה של פליצֶה אינם יכולים ואינם רוצים להתפייס עם לילי ווסט, האישה שתמכה בנאצים בשעתה.
אין הם מוכנים להכיר בזכותה לתקן את מה שקלקלה.
אני עצמי עומדת באמצע, איני יכולה שלא להגן על לילי כששופטים אותה בחומרה רבה מדי, אבל גם אני צד בהיסטוריה הזאת.
את שתיקתה הגרמנית כל-כך של לילי על הפרקים המפוקפקים בעברה אני יכולה להבין מן הבחינה הפסיכולוגית, אבל לסלוח לה עליה לא אוכל.
אני, שכיהודייה אני ניגשת אל הסיפור הזה מן הצד של יגואר, איני יכולה להיות כה סלחנית כאותן נשים צעירות רבות, שאינן מוכנות כלל להעלות בדעתן ולו את האפשרות שאֶמֶה אינה נקייה מאשמה.
שורת הצידוקים ארוכה:
הכל חשבו ודיברו ככה בעת ההיא, האנשים היו נתונים לשטיפת מוח, אישה עם ארבעה ילדים לא היו לה לא זמן ולא הזדמנויות להתוודע אל האמת, היא פשוט אימצה לה את השקפותיו של בעלה, וחוץ מזה, הרי אז לא ידעו כלל את כל "העניין הזה".
"האופן שבו מתחלקות ההבנה והרגישות כלפי רגשותיו של הזולת אינו מקרי", כותבת בירגיט רומֶלשפאכֶר [ Rommelspacher ] בספר המסות שלה " Dominanzkultur " ["תרבות של שַלְטָנות"].
"אנשים מגלים לרוב הרבה יותר הבנה כלפי מי שהם 'משלנו', ולבעלי הרעה שבנו.
הרגשות נהיים משתפי-פעולה עם הכוח השולט".
לגבי יגואר ואֶמֶה יש לי הרושם שנשים צעירות רבות נאחזות בהבנה שלהן ללילי ווסט כדי לחמוק מן ההתמודדות עם השתיקה או עם חלקן באשמה של סבותיהן שלהן עצמן.
כנגד זה הן מתקשות לחוש אֶמפתיה לקורבן שנרצח, לפליצֶה, ולפצעים שלא הגלידו אצל הניצולים בני הדור הראשון והשני.
את הצלחתו של הספר יש לתלות בסיפור האהבה המיוחד במינו שהוא מספר, סיפור אהבה שלא ניתן לו די זמן להישחק בשגרת היום-יום, ועל כן, בטרגיות שבו, הוא מזמין את הקוראים לראות את עצמם כאילו הם עומדים במקום הגיבורות.
הצורך של נשים לסביות למצוא להן גיבורות ודמויות מופת שיעמידו המשכיות לתולדות חייהן שלהן עצמן, חזק כל-כך, שהריחוק הביקורתי כלפי הדברים שקרו בין 1933 ל- 1945 נעלם.
העובדה שאת האחת משתי הנשים רצחו לא מפני שהיתה לסבית אלא מפני שהיתה יהודייה, ואת האחרת לא רדפו ב"רייך השלישי" על אהבתה לאישה - העובדה הזאת אינה משתלבת היטב בתמונה המיוחלת של גְבורה לסבית.
ואף-על-פי-כן כך היה.
בגרמניה, למרבה הצער, קשה לכונן קווי המשכיות, הקווים נועדו להישאר לא-שלמים.
עם האמת הזאת חייבים עוד דורות אחדים להוסיף לחיות.
אני מקווה שההקדמה הזאת תסייע לקרוא את סיפור האהבה המר-המתוק של אֶמֶה ויָגואר על כל בקיעיו, בלי שיקפח את הרומנטיות שלו ואת יופיו האל-זמני.
א' פ' ברלין, ספטמבר 1997 "אמש העניק הסנטור לומֶר את צלב השירות הפדרלי מטעם נשיא המדינה לאליזבת ווסט (68) מליכטֶרפֶלדֶה.
אליזבת ווסט הסתירה בשנים 1942-1945 ארבע יהודיות בדירתה בשמארגנדורף, ודאגה למחסורן.
אחת הנשים נתפסה בידי הגסטפו ומתה במחנה-הריכוז אושוויץ.
שלוש הנשים האחרות שרדו את המשטר הנאצי.
זהו צלב השירות ה- 21 המוענק בברלין ל'גיבורים אלמונים'.
כך מציינים לשבח אנשים שהגישו עזרה לנרדפים בתקופת הנאצים."
" Der Tagespiegel '', 22 בספטמבר 1981 1 מדרגות העץ הרחבות, המכוסות בשטיח אדום-חלודה, חורקות כשאינגֶה וולף עולה בהן, שתיים-שתיים, בדרכה אל הקומה הרביעית של בית מספר 23 ברחוב פרידריכסהַאלֶר שטראסֶה (המילה "שטראסֶה" ("רחוב" בגרמנית) היא לעתים קרובות חלק בלתי-נפרד משמות הרחובות, ולעתים קרובות הם מופיעים לפניה, כמו כאן, בנטייתם כשמות-תואר.
לכן אי-אפשר לנתקה בלי לעוות את השמות.
מאחר שהספר הזה מתעד בדיוק רב את החיים בברלין בתקופה הנאצית, הושארו רוב השמות בשלמותם, כדי שאפשר יהיה לזהותם במציאות – רובם ככולם עדיין קיימים.
הוא הדין בשמות של כיכרות ("פלאץ") ותחנות של התחבורה הציבורית ("באנהוף").
במקומות שנחוץ להקל על הקורא יופיעו בכל זאת, למרות הכפילות, המילים "רחוב", "כיכר", "תחנה" [הערת המתרגמת.
בהערות המחברת, יצוין הדבר במפורש]).
החלונות הצבעוניים בראש כל טור מדרגות, זגוגיותיהם מחוברות בעופרת, נשקפים אל החצר האחורית המוריקה ואל האגף האחורי של הבניין, המחובר לאגף החזיתי, והוא גרסה צנועה יותר ונמוכה יותר שלו, שנועדה לאנשים אמידים פחות.
מקומה לקומה הולך המראה ומתרחב על הגגות של רובע שְמָארְגֶנְדורף ועל עצי תרזה בגוני סתיו.
אחד באוקטובר היום ואינגֶה וולף צריכה להזדרז למצוא לעצמה מקום עבודה מתאים.
אם לא תתחיל בקרוב את שנת החובה שלה במשק-בית, יגייסו אותה לעבודות שירות למען הרייך.
בבוקר זה של יום חמישי, פרידריכסהאלֶר שטראסֶה הוא כבר הניסיון השני שלה.
אצל "ווסט" פותחת אישה אדומת-שער במשקפיים נטולי מסגרת.
"שלום."
אינגֶה וולף נושמת לרווחה.
אחרי ארבע עקרות-בית בחלוקים, שקיבלו את פניה ב"הייל היטלר", וב"אוי, כמה יפה שבאת!", כבר לא העזה לקוות לסתם "שלום" פשוט.
ריבוי הבתים הנאציים נובע, כנראה, מכך שאינגֶה בת העשרים ואחת חייבת לשרת את שנת החובה שלה אצל משפחה שיש בה לפחות ארבעה ילדים.
לו היתה בת שש-עשרה, היה די בילד אחד.
עצם הדבר כבר גרוע דיו, שאחת כמוה, שברור שיש לה בראש יותר מבישול וניקוי, צריכה לעבוד בשירות אחרים, אבל שתעשה זאת אצל אספסוף נאצי, זה באמת כבר יותר מדי.
אם מישהי מברכת בשמו של הפיהרר בדירה הפרטית שלה, לא קשה לדמיין מה יבוא אחר-כך.
"את יודעת, יש לי הרבה אפשרויות, אני צריכה עוד לבדוק," היתה נחפזת לומר בכל פעם ומסתלקת.
האם גזרתה הצנומה של אינגֶה, אוזניה הבולטות, שערה הקצר והמדובלל ועיניה השחורות, הבוחנות, הם שמביאים את אליזבת ווסט לומר "שלום", או שמא זה הספק הראשון שאין להתעלם ממנו, שמתעורר אצלה לגבי השקפותיו של בעלה?
זה זמן-מה אליזבת ווסט אינה מרוצה והיא אינה יודעת בדיוק למה.
אין לה סיבה ניכרת לעין להתלונן:
בניה עולים כפורחים, יום אחד ילכו ללמוד בנַאפולָה (מוסד חינוכי ממלכתי, פוליטי-לאומני, לבני העלית [הערת המחברת]), ב- 12 באוגוסט הוענק לה צלב הארד לאמהות, ובנה הרביעי נולד לפני שנה.
גינתֶר ווסט משרת כחייל בבֶרְנָאו ליד ברלין, רחוק מן החזית, תודה לאל.
בחיים האזרחיים הוא פקיד ב"דויטְשֶה בנק" ובקרוב יעלה לדרגה של מורשה-חתימה;
בחור נאה, גבוה, רזה, שערו כהה, נימוסיו נאים, הגבר שכל נערה חולמת עליו.
כשאליזבת ווסט פגשה אותו במועדון של ה"דויטשה בנק" ב- 1932, מיד הראתה לארוס הקודם שלה את הדלת החוצה.
אינגֶה וולף דוחפת את ערמת הכרטיסים הלבנים עם כתובות של לשכת התעסוקה בהקלה אל כיס מעילה, ומחליטה לחדול מן החיפוש.
על שולחן המטבח המקורצף למשעי הן מסדירות את העניינים הרשמיים.
שעות העבודה הן משמונה עד חמש.
"כעת אראה לך את הדירה."
לדירת ארבעת החדרים המרווחת עם התקרות המעוטרות יש מרפסת גדולה הפונה לפרידריכסהאלֶר שטראסֶה, ואחת קטנה יותר במטבח, הצופה על גג האגף האחורי.
עוד לפני שהיא נכנסת דרך הדלתות הפתוחות לרווחה אל הסלון, נוכחת אינגֶה וולף בטעותה הנוראה.
מצוחצח ועשוי אָרָד:
תבליט של הפיהרר!
מה לעשות?
בעצם צריכה היתה לומר עכשיו את המשפט הקטן שלה ולברוח.
אבל הטפסים כבר מונחים, ממולאים, על שולחן המטבח, ונסיגה עלולה לעורר חשד.
רק חסר לה שילשינו עליה.
האכזבה הנוספת הזאת משרה עליה תשישות עצובה.
מי יודע כמה פעמים עוד תצטרך להיטלטל בברלין עד שתמצא משפחה שהצליחה להחזיק מעמד מול האספסוף בחולצות החומות.
האם עוד יש בכלל דבר כזה אחרי קרוב לעשר שנים של רודנות היטלראית?
היא מחליטה לנגוס בתפוח החמוץ.
"אבל יש משהו שאני עוד חייבת להגיד לך," היא מחפשת הזדמנות אחרונה להתחרט על החלטתה, "בעבודה במשק- בית אני אפס." הרי שנת החובה במשק-הבית ובחקלאות,
שהונהגה בשנת 1938 לגבי כל הנשים הרווקות עד גיל עשרים וחמש, אמורה "לעורר את השמחה בעיסוק במקצועות משק- הבית ובמקצועות הסוציאליים", כמו שהיה כתוב לא מזמן בעיתון.
בהתחייבות הזאת למנהיגת נשי הרייך לא תוכל אינגֶה לעמוד, זה ברור.
אבל כיוון שקשה יותר ויותר להשיג עזרה במשק-הבית, ווסט לא נרתעת.
"נו באמת, ילדה, יש לך מושג איזה אפס אני בעצמי בזה...
יחד נתגבר." היא צוחקת צחוק גרוני עמוק
ודוחפת את אינגֶה אל הדלת.
"להתראות ביום שני."
לילי אני מצטערת, מעולם לא היה לנו תבליט של היטלר.
אינגֶה בוודאי המציאה את זה.
היא הרי סיווגה אותי כנאצית.
אכן, היינו משפחה גרמנית נאמנה, זה הגיוני.
אני מודה.
משק-הבית שלי היה מאורגן כמו אצל מיליוני גרמנים אחרים, אני מודה.
מעולם לא הצבעתי בבחירות בשביל היטלר, אבל הייתי נשואה לנאצי.
בעלי היה נאצי, לא חבר מפלגה, אבל גרמני טוב ונאצי, זה כן.
ככה הכירה אותי אינגֶה.
הוא היה פרוסי אמיתי, אף-על-פי שבעצם היה זורְבֶה (סלאבי-מערבי מאזור לַאוזיץ, על שפת הנהר שְפְרֶה).
אני חושבת שהיה לנו בבית "מיין קאמפף", כן, היה לנו.
והיה לנו ה"פֶלקישֶה באובָכְטֶר" (ביטאון המפלגה הנאצית).
אני לא אוהבת לדבר על זה.
אני לא אוהבת להודות שבעלי היה נאצי וגם קצת אנטישמי, זה היה במשפחה, האנטישמיות המקובלת, בלי הרבה מחשבה.
ההורים שלי תמיד עקצו, אבא שלי כעס עלי שהתחתנתי עם נאצי.
וגם האח שלי לא הסכים עם זה בכלל, כל עוד היה בגרמניה.
אחר-כך כבר לא התעניין בי.
אבל גם בלאו הכי לא הייתי נותנת שיתערבו לי.
עשיתי אז מה שרציתי.
ועמדתי על שלי.
הייתי צעירה וטיפשה, אבל יותר מכל רציתי לצאת מהבית.
על דבר אחר לא חשבתי בכלל.
הוא היה בחור יפה, מקובל על כולם, והיה לו סיכוי להתקדם ולהיות מישהו.
אני התחתנתי עם גינתר, לא עם הנאצי!
והתחתנתי בלי ההורים שלי.
אפילו ההורים של בעלי לא היו בחתונה.
בעיניהם הייתי צעירה ותוססת מדי.
כל סגנון החיים שלי לא נראה להם.
כשהתחתנתי, אבי היה בריזֶנְגֶבירְגֶה (אזור נופש הררי בחבל בוהמיה).
אנחנו הכרחנו אותו לתת לנו אישור בכתב, כי עוד לא מלאו לי עשרים ואחת אז.
אבא שלי היה כל-כך צדקני.
ראיתי אותו שוב רק כשבֶרְנְד נולד.
העוינות בינינו הסתיימה הודות לנכד.
אחר-כך נעשיתי עקרת-בית קטנה וילדתי ילדים.
ביסודו של דבר, חונכתי לגדל משפחה ולנהל משק-בית, וזה מה שעשיתי.
כך גם חייתי באותן שנים.
לידות, חיתולים, משק-בית, טיפול בבעל.
תמיד כעסתי על בעלי, ועם הזמן כעסתי יותר ויותר.
הוא היה יכול לתת לי לנוח בימי ראשון לפחות, אבל לא, הכל היה צריך להיות מוגש לשולחן בדיוק בזמן.
יכול היה גם לקחת את הילדים לטייל מדי פעם.
לא היתה לו גישה לילדים קטנים.
הוא היה אמנם מאוד גאה בילדים שלו, אבל לטפל בהם במקומי פעם, זה לא בא בחשבון בכלל.
היו אלפי משקי-בית כאלה, שלא התעניינו בכלום, רק בצאצאים שלהם.
אנחנו, הנשים, החלפנו מתכונים.
זה היה חשוב בעינינו יותר מכל דבר אחר.
נַאפולָה?
ממש בדיחה.
בשביל זה הבעל שלי היה צריך להיות במפלגה, לא?
לשם הרי קיבלו רק את הילדים של חברי מפלגה נאמנים באמת.
לא, הוא לא היה נאצי קנאי כל-כך.
כמוהו היו רבים, אלפים.
גרמניה צריכה לחזור לגדולתה, זו היתה הסיסמה.
המונים תמכו ואפילו היו לחברי מפלגה כי האמינו שהיטלר יעשה משהו.
מה שיצא מזה אחר-כך...
אבל בהתחלה אנשים באמת לא תיארו לעצמם שככה יהיה.
נאפולה - זו הפעם הראשונה בעשרות שנים שאני שומעת שוב את המילה הזאת.
אלוהים, בטח כבר יותר מחמישים שנה!
לא, באלוהים, הוא היה פקיד בנק מהוגן, זו הדרך שהיה הולך בה.
גם הילדים היו מגיעים אולי ל"דויטשֶה בנק" או שהיו הולכים ללמוד.
הדרך, אפשר לומר, נקבעה מראש.
הוא היה גרמני טוב וזהו.
ב- 5 באוקטובר 1942 מדבר הרַייכְסמארשָל הֶרמַן גֶרינג, בנאום לרגל חג האסיף, על "מלחמת הגזעים הגדולה":
"האם יעמוד פה הגרמאני או האָרי, או שמא ישלוט היהודי בעולם - זו השאלה שעל הפרק, בסופו של דבר, ועל זה אנחנו נלחמים." הנאום מופיע בעיתונים במלואו.
באותו יום יוצאת פקודה מטעם הרייכספיהרר אֶס-אֶס היינריך הימלר, לגרש את כל היהודים ממחנות הריכוז שברייך הגרמני לאושוויץ.
באותה עת מתחילה אינגֶה וולף להתאקלם בבית ווסט.
באי-רצון היא נאלצת ללמוד לסדר את הערמה הגדלה והולכת של ה"פֶלקישֶה באובַכטֶר" ב"חדר-הגברים" כך שהקיפול יהיה בדיוק בקצה ארון הזכוכית הקטן.
הילדים החמודים של המשפחה, לעומת זאת, מתחבבים עליה דווקא וקרובים ללבה כבר אחרי כמה ימים.
בקביעות נאה ילדה ווסט בת העשרים ותשע ילד כל שנתיים:
בֶרְנְד בן שבע, אֶבֶרהַרד בן חמש, רַיינהַרְד בן שלוש ואַלְבְרֶכְט בן שנה.
דבר ראשון בבוקר, אינגֶה מחליפה את החיתולים המלאים של אלברכט;
שניים מאחיו מביאים אותו הביתה מבונקר- הילדים, והיא משחררת אותו מן המטען המסריח שלו.
מלבד זאת היא עסוקה בעיקר בטיפול בשני הילדים האמצעיים.
אֶבֶרהַרד, על פניו חיוך דובשנית סוסי, רץ כל יום אל דודה אינגֶה וחושף שורה מכמירת לב של שיניים אכולות עששת.
ריינהרד בעל העיניים הערניות והרציניות מבקש ממנה תמיד לקחת אותו לקולנוע, ושם הוא יושב בחיקה מאושר ושותק כמו דג.
בֶרְנְד, הבכור גבה הקומה, כמעט לא שם לב לאינגֶה.
הוא מעדיף לבלות את אחר-הצהריים ברחוב, במשחקי מלחמה.
בזריזות רבה מסדירה ווסט את חיי ילדיה כך שיישאר לה די זמן לתענוגות הפנאי שלה, החריגים משהו לגבי אישה נאצית.
מתוך אמון כובש לב היא משתפת את נערת שנת החובה בהכנות לקבלת פני הגברים הבאים אליה לביקור, כך שבין שתי הנשים כבר מתפתח משהו הדומה לשותפות לדבר עברה, גם אם אינגֶה וולף אינה מגלה הבנה יתרה להעדפות הפוליטיות והמיניות של המעסיקה שלה.
האורחים הפוקדים את ביתה אחר-הצהריים הם עמיתים לעבודה של גינתר ווסט, גברים מנומסים, מטופחים, בעלי הופעה מרשימה.
"היא האהובה הגדולה של פקידים קטנים," מלגלגת אינגֶה בביתה, ונוקמת כך על העלבון שבצחצוח חוטם הארד של היטלר.
כשנקבע אחד מאותם ביקורים, ווסט מכינה את כתונת הלילה עם התחרה הירוקה-הבהירה במפתח הצוואר, ואינגֶה מתבקשת להציע את המיטה במצעים נקיים.
אחר-כך לוקחים את הילדים לגן-החיות.
ווסט נתקפת התרגשות סמוקה במיוחד כשהיא מחכה לפלוני פַטֶנְהיימֶר, פקיד-בנק ולוחם ותיק בשירות המפלגה, שסובל מכתם בָריאות ולכן פטור משירות בוורמאכט.
כשהוא עומד להגיע, ווסט מתרוצצת בדירה כמו נערה מתבגרת, אוספת ומרימה את שערה, נראית כמחפשת משהו בלי הרף, מזיזה ומיישרת דברים.
עם לוחמים ותיקים זה הולך לה הכי טוב, היא אומרת.
לילי אלה היו גברים מחוג המכרים שלנו, בגיל של בעלי.
הם היו בחופשה או בתפקיד כלשהו בברלין.
הרי היו צריכים להיות פה גם גברים כדי שמפעלים ימשיכו לעבוד.
מעולם לא סבלתי ממחסור בגברים.
אבל רובם...
נו כן, לא היו מסוגלים לכלום, פחות או יותר.
זה היה עצוב.
כשאני חושבת על זה, גינתר עוד היה הטוב שבהם.
אני יכולה להסביר את זה רק בכך שבעצם לא ממש השתתפתי בזה.
אורגזמה, כמו שאומרים היום, בכלל לא ידעתי מה זה.
אבל הם רצו אותי ואני לא אמרתי לא.
ברור שזה מחניף לאישה צעירה, שגברים רצים אחריה.
המוסר תמיד מתרופף קצת כשמגייסים גברים לצבא.
אף אחד לא ידע מה יהיה מחר, אז נהנינו מהחיים כמה שיכולנו.
כך עשו גם הגברים.
ולבעל שלי הרי היתה לִיזְל.
דווקא חיבבתי את גינתר, אחרת הרי לא הייתי מתחתנת אתו, מה הטעם בזה.
אבל הייתי אז צעירה מדי ומטומטמת מדי.
התעוררתי רק כשהייתי בת עשרים ושש וכבר היו לי שלושה ילדים.
פתאום לא רציתי יותר להיות עקרת-בית ואם משפחה.
לא רציתי להיות רק אמא'לה כנועה.
אז התחילו הוויכוחים הראשונים בין בעלי לביני.
אז התחלתי להתבגר, לגלות התנגדות.
הוא אהב ללכת מדי פעם לבדו לשתות בירה.
אמנם לא רציתי אף פעם ללכת אתו למסבאה, אבל גם לא רציתי רק לטפל בילדים כל הזמן, לעזאזל.
רציתי ללכת לתיאטרון, לעשות איזה משהו נחמד יחד אתו.
ופתאום צצה במוחי השאלה:
לאן את הולכת מכאן?
ואז התחלתי להתרחק מבעלי.
אם בוחנים את הדבר מקרוב, זה התחיל עם המלחמה.
החלטנו לבלות כמה ימים עם משפחת הֶרְמָן.
אֶוַאלַד עבד, כמו גינתר, ב"דויטשה בנק", הילדים הגדולים היו באותו גיל, וכך הכרנו זה את זה.
וקתֶה היתה החברה הכי טובה שלי.
אז הבחנתי שמשהו קורה.
כשבעלי גויס ב- 1940 הוא התלונן במכתב אחד שהוא לא שומע מקתֶה.
נסעתי אל חברתי רותחת מזעם.
"כשגינתר כותב לי מכתבים, שיואיל בטובו לכתוב אותם לי," הטחתי בה.
קתֶה פרצה בבכי.
"אתם אוהבים זה את זו עד כדי כך?" "כן,"
התייפחה.
חיבקתי אותה בזרועותי וניחמתי אותה.
"אז תאהבו לכם, אבל אותי תעזבו במנוחה."
בעצם לא כעסתי עליו בגלל זה.
רק שלא תפקיר את המשפחה, חוץ מזה תעשה מה שאתה רוצה, זו היתה הסיסמה שלי.
לא רציתי לדעת.
פעם אחת הצעתי לו שנחיה חמש שנים בנפרד, באותה דירה.
אני אנהל את משק-הבית, אעשה כל מה שצריך, אבל חוץ מזה - כלום.
הבעל שלי נדהם.
אז חיפשתי לי מוצא.
פרצתי החוצה.
קודם לא הייתי מעלה בדעתי לבגוד בבעלי.
אבל הוא הגזים קצת.
מאוחר יותר גם אמרתי לו את זה בפנים.
היינו באמצע ריב - אלברכט, הרביעי, היה אז בן תשעה חודשים - ואני נתקפתי כעס נורא ואמרתי לו:
דרך אגב, זה לא הילד שלך.
זה פגע בו מאוד.
הוא הרי הכיר את אֶרְוִין, לא?
אבל אז אמרתי לו שהוא עצמו אשם.
למה הסתובב כל הזמן עם נשים אחרות?
הייתי בודדה, לכל הרוחות, אז נכנעתי פעם, לא?
גם עם ארווין לא היה לי קשר ארוך, וזה קרה בפעם השלישית.
איך שלא יהיה, זו היתה שנה פרועה, הוא לא היה היחיד.
בעלי ידע שארווין משתגע אחרי.
עוד בטקס הכלולות שלי ארווין ניסה לשכנע אותי להתחתן אתו ולא עם בעלי.
תמיד היה בינינו קשר.
אני ובעלי התרוצצנו בכל ברלין והוא הלך בעקבותינו כל הזמן.
כשהתחיל לעבוד כפקיד בעירייה של רובע וִילְמֶרְסדורְף, הוא סידר לנו את הדירה בשְמַארְגֶנְדורְף.
לא, אני לא רציתי כל-כך הרבה ילדים.
בֶרְנְד ואֶבֶרהַרד היו מתוכננים.
רציתי שלבֶרְנְד יהיה אח קטן.
אבל ריינהרד היה תאונה.
שלושה ימים לא דיברתי עם בעלי.
הרי רק כרגע התאוששתי.
כשאֶבֶרהַרד היה בן שלושה שבועות הוא סבל מהתכווצות שַעַר-הקיבה וכמעט מת לי בידיים, הילד.
במשך יותר מחצי שנה הייתי צריכה להאכיל אותו כל שעתיים.
הוא היה רזה כמו גפרור.
ומיד עוד ילד.
זה היה יותר מדי בשבילי.
אבל התגברתי.
על הפלה לא חשבתי בכלל, גם לא עם אלברכט.
קיבלתי את זה כגזרת הגורל, והרי אהבתי את הילדים שלי.
אבל לעשות אותם, זה כבר דבר אחר.
אֶרווין בוכְוַייזֶר את לילי הכרתי בתחילת 1933. היינו יחד בקורס לקצרנות ולהדפסה במכונת כתיבה, שה'דויטשֶה בנק" ארגן כדי
להרחיק את המובטלים מהרחובות.
אבא שלי היה במחלקת-הפיקדונות ב"דויטשה בנק" ואביה של לילי היה במחלקה למטבע חוץ, אבל הם לא הכירו זה את זה.
אני הייתי בן עשרים ואחת, למדתי מכונאות רכב אבל הייתי מובטל.
רציתי ללמוד הנדסה, אבל התנאים הכלכליים לא אפשרו לי.
הקורס היה מחווה שבעזרתה קיווה הבנק להתחבב על השליטים החדשים, משהו כמו "סיוע לעת חירום".
זה הרי לא עלה להם הרבה.
לילי היתה בדיוק מה שתמיד רציתי.
אדומת-שער, זה היה הדבר הראשון שקלטתי, חלום תמידי שלי, שבדרך כלל לא התגשם.
העליצות שלה, התנהגותה הבוטחת והליכותיה הנעימות הרשימו אותי מאוד.
אני לא בורכתי בכל אלה.
הייתי מין צמח-בר.
למרות שהייתי ביישן ועצור, הקשר בינינו נוצר איכשהו מיד, בלי יותר מדי דיבורים.
אבל היא כבר היתה תפוסה.
מעולם לא ניסיתי להשפיע עליה לשנות את דעתה.
גם לא היה בזה שום טעם.
הכל כבר היה מסודר.
ההורים של לילי ושל גינתר היו במעמד חברתי גבוה קצת יותר משלי.
אני הייתי בעצם פרולטאר.
אמנם גם אבי היה שכיר בבנק, אבל מן הבחינה החברתית חיינו בתנאים צנועים מאוד.
הייתי לא-כלום, לא היה לי כלום.
מאוחר יותר התוודעתי גם אל גינתר ווסט, כשבא לאסוף את לילי אחרי הלימודים.
הוא עשה עלי רושם טוב מאוד.
מנופח קצת, אבל כבר היה לו תפקיד חשוב בבנק והיה עליו להפגין מכובדות כלפי לקוחותיו.
הוא היה קורֶקטי, מנומס ומשכיל.
גם לילי היתה משכילה, כמובן.
היתה לה בגרות, לי לא.
אני מניח שווסט לא התייחס אלי ברצינות.
אבי היה פקיד זוטר שבא לברלין מעיר קטנה ולא הצליח בעצם להתערות בעיר.
לילי היתה אפוא יעד ראוי מכל הבחינות, אבל על חתונה לא היה מה לחשוב בכלל.
הייתי מובטל ולגינתר ווסט היתה משרה קבועה.
ה"דויטשה בנק" אף פעם לא פיטר מישהו, גם לא באותם ימים של משבר.
הוא ניצב תמיד איתן על רגליו.
אחר-כך, באוגוסט 1938, התחתנתי עם אישה אחרת, אבל המשכתי להיות מוקסם מלילי.
היא היתה משהו יקר ערך בעיני, מעין תכשיט, אולי גם משהו שברירי, שלא לדבר על האֶרוטיות שקרנה ממנה.
היא היתה כל מה שאי- פעם התאוויתי לו, אדומת-שער, אינטליגנטית יותר ממני, משכילה יותר ממני.
היא היתה קצרת ראייה והרכיבה משקפיים.
תמיד הייתי אומר לה שתוריד אותם כדי שלא תיטיב לראות את החולשות שלי.
כשהלכנו סוף-סוף למיטה, בשום אופן לא הרגשתי שאני עושה משהו שאינו יאה.
בינואר 41, אחרי המערכה בצרפת, חנינו מדרום לברלין, בכפר ששמו שֶנֶוַיידֶה, שם, אפשר לומר, אספנו כוח לקראת היציאה לרוסיה.
היה לי אז חופש תנועה רב למדי.
זה ודאי קרה אז.
אני לא זוכר שהיתה תמונה של היטלר בסלון, אבל זה היה מקובל אז, בכלל לא הייתי שם לב לזה.
ואולי כן?
אולי הייתי מעיר משהו כמו "אדולף החביב גם הוא כבר פה." תמונה של היטלר יכלה להיות גם הסוואה.
צריך היה להביא בחשבון שפקח-הבלוק, שבא לאסוף כסף לארגון הרווחה הנאצי NSV ( NS-Volkswohlfahrt [הערת מחברת]) או לסיוע לחורף, מביט סביבו ושם לב אם יש לך לפחות תמונה של היטלר על הקיר או דגל תלוי מהחלון.
הרי חצי העם היו מרגלים ומלשינים.
מה זה חשוב כל-כך, בעצם?
מעולם לא ראיתי את לילי מגלה התלהבות יתרה כלפי היטלר.
אני עצמי הייתי נציונל-סוציאליסט מתוך הכרה, נכנסתי למפלגה ב- 1931 כי המצע שלה מצא חן בעיני, ובמצע לא הופיע כלום מכל הדברים האלה.
עד היום אני שמח שנהייתי חייל ושלא הייתי צריך לקחת חלק בדברים שעשו כאן חברי המפלגה.
זה שלוקחים את היהודים למחנה ריכוז והורגים אותם שם...
בשום מקום לא היה כתוב שרוצים להשמיד אותם.
ואם היה כתוב, חשבתי שהתכוונו לחיסול כלכלי.
הכל נבע מזה שליהודים היתה, כביכול, השפעה בכל מקום בגלל ההון שלהם.
כן, האמנתי בזה.
האמנתי שהם ממלאים תפקיד חשוב מאוד בחיי הכלכלה.
הביאו לנו דוגמאות:
רוב הבנקאים היו יהודים וגם אילי הקולנוע בהוליווד.
הם מוכשרים יותר, לעזאזל, אבל אז לא ראינו את זה כך.
מעולם לא פגעתי ביהודי, אפילו לא בדיבור, אבל את זה אומרים כולם.
היום אני שואל את עצמי לפעמים:
איך זה שכמעט לא השגחנו במה שקורה?
אבל את חושבת שמישהו מהאנשים הקטנים התכוון ברצינות לשירים הרצחניים ההם ששרו נגד היהודים?
ואז הם נדרשו גם לצרף עוד שם לשמם, שם בעל צליל יהודי.
אלוהים, מיני דברים היו שם...
האם הרגשתי ככה גם אז - אני כבר לא יכול לומר היום.
זה נראָה לי קצת מוזר.
ב- 1931, כשהיינו בקורס של ה"דויטשה בנק", כבר אמרו לפעמים, כבדרך אגב, "אנחנו מתקדמים!" או
"זיג!" ("ניצחון"
– קריאת ברכה נאצית) אבל רק באופן הכי כללי.
אף אחד לא עשה תעמולה למפלגה כלשהי.
גם בוב היה שם, אחיה של לילי, שהיה קומוניסט או סוציאל-דמוקרט.
לי היה תמיד הרושם שבית הוריה של לילי היה שמרני, מה שקראו אז גרמני-לאומי.
השמרנים הרי היו מרוצים מאוד מן התנועה הנאצית.
הפועלים הנציונל-סוציאליסטים והקומוניסטים התקוטטו אלה עם אלה, והללו סמכו על זה.
בדרך כלל הפועלים הם שהתקוטטו ביניהם.
אבל כשהייתי עם לילי היו לי דברים אחרים בראש, לא שיחות על פוליטיקה.
אליזבת ווסט שמה לב מיד שאינגֶה נערה נבונה, שונה לגמרי מקודמתה שהתחתנה ועזבה אותה לפני תום השנה.
אינגֶה וולף, לעומת זאת, מוצאת שבעלת-הבית אדומת- השער עם הנמשים השקופים על הפנים ועצמות הלחיים הגבוהות והחדות, אמנם נאה למדי, אבל לא חכמה גדולה.
רק לעתים רחוקות היא מוצאת את עצמה במצב המביך שבו עליה לחמוק משיחה על פוליטיקה.
ווסט עסוקה בדרך כלל בדברים אחרים.
פה ושם היא חוזרת על התפלויות שקראה זה עתה ב"פֶלְקישֶה באובַכְטֶר".
כשה"היטלר יוגֶנד" (תנועת הנוער ההיטלראית) צועדים ברחוב לפני הבית במדיהם המצוחצחים וכל הטררם, היא פותחת את החלון, מרימה את אֶבֶרהַרד ומצביעה למטה, לרחוב:
"תראה, אֶבֶרהַרד, ה'היטלר יוגנד'.
כשתהיה בן עשר, תוכל גם אתה לצעוד אִתם."
פעם בשבוע מקבל גינתר ווסט יום חופשה מיחידת השמירה הבֶרְנָאואֶרִית שלו, כדי לבקר את המשפחה.
הגבר בן השלושים ושש נראה לא רע עם השפמפם הקטן שלו ומבנה גופו הצר, וכשהוא יונק מן המקטרת הוא מקרין שאננות הזויה, האופיינית למעשני מקטרת.
העניינים בבית נהיים פוליטיים רק כשההורים של הגברת ווסט, הקַאפְלֶרִים, באים לביקור.
הדלת עוד לא נסגרת אחרי קאפלר האב וכבר הוא נמשך אל אדולף, וזה מוצא את עצמו מיד מונח על השידה ופניו כלפי מטה.
אז משלבת אשתו את ידיה על כרסה השופעת ומחייכת בשביעות רצון.
ההרמוניה הזאת היא תופעה נדירה, כי בדרך כלל שוררת מלחמה בין גינתר לבין מַרְגָרֶתֶה קאפְלֶר.
ידידי המשפחה מספרים כי בכל ינואר צריך לרכוש אגרטל חדש של בדולח בוהמי, במקום זה שנופץ בקטטה של חג המולד.
מפעם לפעם משליכה אמא קאפלר על סביבותיה גם נורות חשמל וכלי חרסינה, שלא לדבר על קלות-הדעת שסיבכה אותה פעם אחת בחובות בגלל שמלה יפה בעלת צווארון של תחרַת בריסל, מעשה חסר אחריות שהרתיח את דמו של בעלה הנוטה לקמצנות.
מה שמעצבן את ווסט במיוחד הוא שהאבא, שבביתו הוא רודן דקדקן ושחצן, הנוהג להדביק לקירות פיסות נייר שכתוב עליהן "עשי זאת מיד", הוא בעיני אנשים מן החוץ איש משעשע ואורח רצוי.
הביקורים של ההורים בפרידריכסהאלֶר שטראסֶה מסתיימים לא אחת בריב ומניחים אחריהם את ווסט מתמוגגת בדמעותיה.
האב נהנה להביך את בתו בדקלום שירים גסים.
קשקשן, היא אומרת בשפתיים קפוצות ומשפילה מבט, לחייה סמוקות מבושה.
אינגֶה וולף מחבבת את האיש הרזה בעל השפמפם ולו בשל דעותיו הפוליטיות.
גם הוא, כמו אביה, היה במפלגה הקומוניסטית הגרמנית, הקָ-פֶ-דֶ, אך ב- 1933 שרף את פנקס החבר שלו כדי לרַצות את אשתו החששנית.
יש לו יחס מיוחד לתמונות של היטלר.
גם בביתו יש לו אחת.
היא מונחת תחת השטיח ליד דלת הכניסה, וקאפלר נהנה הנאה שטנית לראות איך כל מי שנכנס לדירתו שברובע זודְאֶנדֶה דורך, דבר ראשון, על היטלר.
שמחתו גדולה במיוחד כשאותו מישהו הוא החתן המלוקק שלו, גינתר, שניסיונו להצטרף אל המפלגה הנאצית, האֶן-אֶס-דֶ-א-פֶ, נכשל עקב הצו מיום ה- 1.5.33, שהורה על
הקפאה זמנית של קבלת חברים חדשים.
העובדה שגינתר ווסט לא ביקש שוב להתקבל למפלגה בגלל גאוותו הפגועה, לא שינתה במאום את דעתו הקטלנית של חותנו עליו.
בֶרְנְד ווסט אני לא חושב שהיתה לנו תמונה של היטלר בבית, אבל יכול להיות שכן;
במבט לאחור אני מסכים שזה בהחלט התאים לאבי.
ודאי שהיו לנו חיילים מעיסת נייר או מחומר, וביניהם היה גם הפיהרר בפוזה של מצביא.
היתה לי ערמה של חיילי משחק, ארגז מלא:
חיילים יורים, חיילים מאחורי תותחים, חיילים צועדים, וסוסים קטנים - משהו כמו חיילי בדיל.
קצת יותר גדולים מהם, וצבועים.
כשהיינו ילדים היינו עושים בינינו "החלפות" - כמה קַלָעים יש לך, וכולי.
אחד היו לו אנשי אס-אס במדים שחורים - ואלה, נו כן, אלה היו כמובן שווים יותר.
אז היה לנו פיהרר כזה, וכל פעם שסבא שלי בא אלינו, היו מוצאים אותו אחר-כך תלוי איפשהו וראשו למטה.
הוא עמד ברגליים פשוקות, עם רווח בין הרגליים, ואפשר היה לתלות אותו ברווח הזה על וו או על מפתח.
לתלות אותו, זה היה ברור.
לאבא היה גם המון חומר אחר, כמו, למשל, המון חוברות של המפלגה הנאצית, חוברות לפעילים.
הוא היה מנוי עליהן, אבל אפשר היה גם לקנות אותן.
ואמא לא זרקה אותן.
ואז, כשהרוסים באו - הרי לא היה ספק מה זה, עם הנשר על הכריכה וכל זה - דחפנו אותן מתחת למיטה.
וכשישבנו במרתף והרוסים עשו חיפוש בבית, רעדנו כהוגן מפחד שימצאו אותן.
בעקבות פרשת מעילה בגסטפו בברלין, מגיע לעיר באמצע נובמבר 1942 ה-אס-אס הָאופְטשְטורְמְפיהרֶר אָלויְס ברונֶר, מי שהיה בעבר מנהל המשרד המרכזי להגירת יהודים בווינה, ומזכירו האישי של אדולף אייכמן.
האוסטרי, הידוע בכינויו "הקצב מווינה", "טיהר" מאמצע חודש אוקטובר את העיר מיהודיה.
ברונר הקטן, בעל הרגליים העקומות, רואה חובה לעצמו "להראות לחזירים הפרוסים הארורים האלה איך מתנהגים עם החזירים היהודים".
הוא מכניס לשימוש את משאית הרהיטים, שכבר הוכיחה את עצמה בווינה, והיא משמשת להוצאת יהודים מבתיהם או ממקומות עבודתם בלי לעורר תשומת לב מיותרת.
משטרת הביטחון וסייענים יהודים סורקים ביסודיות שכונות שלמות בעיר.
כמו תופסי כלבים הם נוסעים ברחובות ברכב הסגור ודוחפים פנימה אנשים שעונדים את הטלאי הצהוב.
מאז בואו של ברונר לברלין, העיר רוחשת שמועות.
גֶרְד אֶרליך, בנו של עורך-דין ברלינאי אמיד שמת מהתקף לב ב- 1940 - אדם שאינגֶה וולף ואליזבת ווסט יכירו בקרוב - יכתוב עם תום המלחמה, בגלות בשווייץ, איך חוו הוא ומשפחתו את "אקציות-ברונר" ( Gerd W.
Ehrlich:
Mein Leben in Nazideutschland ["חיי בגרמניה הנאצית"].
כתב-היד לא ראה אור.
נכתב בחורף 1945 בז'נווה [הערת המחברת]).
גֶרד אֶרליך הוא בא עם המון רעיונות שטניים באמתחתו.
"הבה ניתן ליהודים לחסל את עצמם".
מאותה עת ואילך היה על הקהילה היהודית לרכז את הקורבנות למשלוחים בעצמה.
רק באותם מקרים נדירים מאוד שבהם נתקלו ה"סדרנים" היהודים בהתנגדות מצד בני דתם, רק אז התערבו אנשי הגסטפו.
הרעיון הנבזי הזה הוצג ב- 19 בנובמבר לפני ועד הקהילה בישיבה מיוחדת.
לזכותם של הנציגים שלנו יש לומר שרבים מחברי הוועד שהיו נוכחים שם סירבו לשמש תליינים.
למרבה הצער התחילו האדונים הקשישים ברגל שמאל את התנגדותם לפקודה שיצאה מבורגְשְטְראסֶה ( Burgstrase 26 , מקום מושבו של "המשרד הראשי לביטחון הרייך" [הערת מחברת]).
הם לא היו מסוגלים אלא להתנגדות סבילה ולא העזו לקרוא למרד.
התוצאה היתה שאותם אנשים הגונים נעצרו מיד וצורפו למשלוח הבא.
כך נפלה הנהגת הקהילה שלנו כולה בידי משרתיהם הכנועים של הנאצים.
בין הנציגים שנעצרו ב- 19 בנובמבר 42 היה גם אבי החורג, איש ישר ואמיץ.
הוא לא חזר הביתה מישיבת הקהילה, ומאז לא ראיתי אותו.
בדיוק באותם ימים אפלים עבדתי במשמרת הלילה.
אחרי ארוחת הצהריים חזרתי למיטה, לישון.
קצת לפני ארבע נכנסה אמא שלי לחדרי, חיוורת כסיד, ובשורת איוב בפיה:
"בֶנו נעצר.
כל המשפחה צריכה לבוא למחנה האיסוף היום בערב." קפצתי ממיטתי
המום כולי והתלבשתי.
הרגע הנורא הגיע.
לפי ההסכם שלי עם הורי היה עלי להיפרד מהם, כדי שאוכל להישאר בברלין זמן רב ככל האפשר.
עזרתי לאמי המסכנה ולאחותי הקטנה לארוז את חפציהן האחרונים בתרמילים.
לעולם לא אשכח את אחר-הצהריים האומלל הזה.
תודה לאל, היינו עסוקים כל-כך בהכנות ל"מסע", שלא תפסנו את מלוא הטרגיות של הרגע.
שכנים עזרו לנו לארוז את מעט החפצים שהיה מותר לקחת.
בשמונה בערב היה הכל מוכן ויצאנו לדרך הקשה לתחנת הרכבת.
ליוויתי את אמי ואת אחותי עד מחנה האיסוף שהיה בבית-זקנים יהודי לשעבר, ברחוב גרוסֶה המבורגֶר שטראסֶה.
ליד דלת הבניין, ששוטרים שמרו עליו, נאלצתי להיפרד לתמיד מן האנשים הכי יקרים לי.
נשיקה אחרונה לאחותי הקטנה מַריון, ברכה אחרונה מפי אמי הטובה, ודלת הכלא נסגרה אחרי השתיים.
עולם שלם קרס תחתיו.
הדלת נסגרה גם על נעורי, שלמרות כל הקשיים, עדיין היו נעורים מוגנים יחסית.
מכאן ואילך הייתי צריך לעמוד על רגלי שלי בלבד.
[...]
ימים אחדים אחרי הגירוש של בני משפחתי באו מן הגסטפו לנעול ולחתום את חדרי הדירה.
שוב הייתי אחרי משמרת לילה, ואני עצמי פתחתי להם את הדלת.
הם היו מופתעים קצת למראה החדרים הריקים.
(את כל המיטלטלים מכרתי לשכנים טובים.) הם שאלו אותי
בכעס מי רוקן את הדירה.
העמדתי פני תם והסברתי שאני רק דייר משנה, שעובד שתים-עשרה שעות בבית- החרושת ועייף מכדי להתעניין במעשיהם של אחרים.
לא היה לי כל קושי להסביר לאותם ברנשים שאין לי שום קשר ל"משפחת ואלטר", שהרי שם משפחתי כשם אבי הביולוגי.
החדרים נחתמו אפוא כדת וכדין, ולמרות האיום שהחדרים הריקים עוד ימיטו עלי צרות, חזרתי למיטה.
אבל המילים ה"חביבות" של שני הפקידים חיזקו בי את ההחלטה לרדת למחתרת בקרוב.
כדי לא לעורר חשד בטרם עת המשכתי תחילה ללכת לעבודה בבית-החרושת.
סיכמתי עם המחליף שלי שאני אעבוד תמיד בלילה והוא ביום.
בשבועות הראשונים של דצמבר ישנתי מעט מאוד.
היה עלי לסיים את ההכנות האחרונות לקראת העתיד המעורפל שלי.
המזוודה עם חפצי האחרונים הוצאה בחשאי מן הדירה, חפצי הערך נמכרו בחופזה, חומרים מרשיעים נשרפו.
באמצע דצמבר הייתי מוכן סוף-סוף.
בדיוק ברגע הנכון.
ב- 24 בדצמבר עורך הרב הניו-יורקי סטיוון וייז מסיבת עיתונאים בוושינגטון.
הוא מודיע לעיתונאים כי לפי מקורות שמשרד החוץ האמריקני אישר את מהימנותם, נרצחו שני מיליון יהודים ב"מסע השמדה", מתוך כוונה לחסל את כל יהודי אירופה.
המידע הזה מקבל עוד באותו יום אישור בירושלים.
דיווח מפורט על בנייה של תאי גזים במזרח אירופה ועל משלוחים של מבוגרים וילדים יהודים "למשרפות- ענק באושוויץ שבקרבת קרקוב" עושה דרכו סביב העולם.
הרצח ההמוני של יהודים אמנם מתבצע באושוויץ כבר מאמצע 1942, ואף-על-פי-כן זו הידיעה הראשונה המגיעה אל העולם שבחוץ.
גם בגרמניה אפשר לקלוט דיווחים של הבי-בי-סי על המתת יהודים בגז וביריות.
בסוף נובמבר נדחית הצעת החוק של רוזוולט, " President's Third War Powers Bill " (הצעת החוק השלישית לסמכויות הנשיא בעת מלחמה), בקונגרס האמריקני.
הצעת החוק קראה לבטל, עקב המלחמה, חוקים שמנעו "תנועה חופשית של בני אדם, רכוש ומידע אל ארצות-הברית וממנה." "כפי שאני מבין
את הצעת החוק הזאת," סיכם נציג רפובליקני את דעת הרוב, "הם רוצים לפתוח לרווחה את הדלת להגירה," העיתונות השמרנית ובראשה ה"שיקגו טריביון" מביעה "זעזוע" לנוכח הניסיון של פוליטיקאים "להציף את האומה הזאת במהגרים- פליטים מאירופה ומאומות אחרות".
"האמת המכוערת היא," כותב ה"ניוזוויק" ב- 30 בנובמבר 1942, "כי מה שהביא לדחיית בקשתו של הנשיא להתיר לו לבטל את חוקי ההגירה למשך תקופת כהונתו, היא בראש ובראשונה האנטישמיות."
סוף עמוד 33 אבל עוד משהו קרה לה בעקבות הפרס.
ההכרה הפתאומית והבלתי צפויה שזכתה לה עשתה את אמא של אסרה — לפחות כך נדמָה לנו בתחילה — לאדם טוב יותר.
היא כבר לא היתה יושבת אפופת דיכאון בחדר העבודה ויוצאת ממנו רק כדי לריב עם הבעל הגרמני הצעיר שלה, עם הילדים או עם גברת אֶרְקָן, סוכנת הבית, וכבר לא נהגה לבלות שם ימים שלמים עם הסיגריות והוויסקי שלה.
לעתים קרובות היא יצאה לטיול — לרוב סביב כיכר הַבּסבּוּרג ומשם עד לרחוב לֵאוֹפּוֹלד — ופעם אפילו באה לאסוף את אסרה מהמשרד בהפתעה.
הן בירכו זו את זו לשלום בנימה חפוזה ומבוישת, ואז הלכו לאִטן שתי הנשים — שבשְׂערן הארוך החלק, בפני האינדיאניות שלהן ובעורן בגוֹן הזית נראו כה דומות ועם זאת שונות בתכלית — מרובע פְרַייהַייט שבמינכן לכיוון רחוב גיזֵלָה.
אמא של אסרה, מעט חלשה כהרגלה, נתמכה במטריית הגברים השחורה שלה, ואסרה אחזה ביד האחת בבתה אֲיְלה וביד האחרת נשאה את הקניות שלה.
כשפנו לרחוב הַבּסבּוּרג, לפתע אמרה לאלֶה שוֹטלֶה לבתה שהיא מצטערת שהיתה תמיד קשוחה כל כך כלפיה, והרי רוב הזמן היא היתה שרויה במלחמת קיום, לא פחות, נגד הגברים שלה, נגד החובות שלה, נגד סבא וסבתא של אסרה.
היא אמרה גם שאסרה לא צריכה לכעוס עליה בגללי, אולי עוד נוכל להסתדר, ולסיום הזמינה את אסרה ואת האחרים, ובהם אֲיְלה, לטקס הענקת הפרס בסטוקהולם.
אסרה חשבה על זה קצת ואז הסכימה, אבל לא שאלה את אמא שלה אם גם אני יכול לבוא.
סביר להניח שהיא לא היתה מתנגדת, להפך, כל עוד לא התפוגג אושרה על הענקת הפרס, היא אפילו שאלה עלי מדי פעם בפעם, לרוב מיד אחרי שראתה אותי מופיע בטלוויזיה או אחרי שקראה משהו שכתבתי .
מן הסתם, לא השתתפתי במפגש הזה — הראשון שהיה להן זה חודשים רבים — אבל אסרה סיפרה לי עליו.
לפני כן הן שוב לא דיברו זו עם זו כמה חודשים, בגללי ובגלל עוד איזה עניין שלא הבנתי בדיוק, ולכן הוקל לאסרה לפחות.
כמו תמיד, כשנקטעה המלחמה הבלתי פוסקת ביניהן בהפסקת אש, חשה אסרה הקלה אבל המשיכה לעמוד על המשמר, ולאחר שנפרדו שתיהן ברחוב הַבּסבּוּרג וכל אחת נעלמה בביתה, חלפו כמה רגעים שבהם ריחף — כך אני מדמיין לעצמי — סימן שאלה גדול, שקוף, מעל למדרכה, במקום שנפרדו זו מזו בשלוש נשיקות על הלחי.
למה?
זה מה שסימן השאלה הזה ציין בעיני כל מי שהכיר את הסיפור של אסרה ושלי;
למה הסיפור הזה לא יכול להיגמר טוב — ובאשמת מי ?
2 אמא של אסרה לא היתה היחידה שהיתה נגדנו עוד מההתחלה.
אסרה ידעה את זה והסתדרה בקושי רב עם התנגדותם של האחרים.
מיד אחרי שהתנשקנו בפעם הראשונה ושכבנו, היא הסתכלה בי בעצב אבל לא אמרה דבר, ומאחר שגם הידקה את שפתיה לחיוך מבויש, הנחתי שזה לא סימן טוב.
ואכן, כעבור כמה ימים — זה היה ביום ראשון, בצהרי יום קיץ חם — היא התקשרה אלי ושאלה אם יש לי זמן להיפגש .
היא באה באחת משמלות הקיץ שלה, שגרמו לה תמיד להיראות כאישה וכילדה בעת ובעונה אחת.
היא עמדה בפתח בשמלה הטורקית הפרחונית הזאת ואמרה:
"זה לא ילך ".
אז עוד לא אהבתי אותה כמו שאני אוהב אותה עכשיו, או לפחות כך חשבתי, ועניתי לה בשקט:
"אולי תיכנסי בכל זאת ?"
" אֲיְלה אצל חברה.
אני צריכה ללכת בקרוב ".
" את רוצה אבטיח ?"
" יש לך אבטיח ?"
" כן.
למה זה מפתיע אותך ?"
היא שוב חייכה את אותו חיוך שאומר "לא יֵצא מזה שום דבר", אבל הוא היה קצת עליז יותר מאשר בפעם הקודמת.
"לא, למה שזה יפתיע אותי?" אמרה.
אבל אז הוסיפה:
"אצל גרמנים אף פעם אין אבטיח ..."
אכלנו את האבטיח במטבח, ובזמן ששוחחנו נשמעו בדירה קולות צחוק וצווחות של ילדים שעלו מברֵכת הצפון, ה"נוֹרדבּאד".
שמענו את מלמוליהם העמומים של המבוגרים ואת קולות ההשתכשכות במים, ומפעם לפעם חלפו כמה מכוניות או חשמלית למטה ברחוב הוֹהֶנְצוֹלֵרְן.
בשלב מסוים רציתי לסגור את החלון בחדר הגדול, אבל אסרה העדיפה שאשאיר אותו פתוח ואמרה שככה נוכל להרגיש כאילו אנחנו בים.
החלון נשאר פתוח, ופה ושם חדר משב רוח חם אך נעים, ורפרוף פיסת הבד הירוק כהה שתליתי בחלון להגנה מפני השמש נשמע כקול מפרשי ספינה מתנפנפים .
כך ישבנו והעמדנו פנים שאנחנו בים הדרומי, ואז הבהירה לי אסרה שהיא לא יכולה לעשות לפְרִידוֹ דבר כזה.
לי בכלל לא היה אכפת מפרידו.
אני והוא לא החלפנו מילה יותר מעשר שנים, וגם העובדה שהייתי שושבין בחתונה של אסרה ופרידו בכלל לא הטרידה אותי.
העניין עם אֲיְלה, הבת של שניהם, היה הרבה יותר קשה בשבילי.
הכרתי אותה כשהיתה תינוקת, ורק עכשיו הזדמן לי לראות אותה שוב, הפעם בתור ילדה בת עשר.
היא הזכירה לי את אבא שלה בפני האיכרה היפים והרחבים שלה ובעלבון התמידי שניכר בהם, ולא נהניתי מהמחשבה שאבלה את השנים הקרובות תחת קורת גג אחת עם ההעתק המוקטן של פרידו.
ולמרות זאת הייתי מוכן לעשות זאת .
אסרה בקושי סיימה לדבר וכבר רצתה ללכת, אבל הצלחתי לשכנע אותה להישאר.
היא נשארה עוד שעה־שעתיים, ואז אֲיְלה התקשרה.
אני חושב שבשעה־שעתיים האלה הרגישה אסרה טובמאוד, היא אפילו שכחה שהבת שלה מחכה לה, שאמא שלה שונאת אותי, ושפרידו מעורר בה נקיפות מצפון.
אבל אז צלצל הטלפון, ומכיוון שזו היתה הבת שלה, נכנסה אסרה מיד ללחץ.
היא אספה את הבגדים שלה עוד בזמן השיחה עם אֲיְלה והסתלקה במהירות .
תמיד כשהסתלקה אסרה במהירות, חשבתי על חיה במנוסה.
אני לא מבין כלום בבעלי חיים, אבל דמיינתי לי משהו כמו אנטילופה או יעל או, מכל מקום, בעל חיים יפה מאוד, ביישן מאוד ומהיר מאוד, שאפשר להתבונן ביופיו רק מרחוק, וכשמתקרבים אליו יותר מדי, הוא מיד בורח.
אני מניח שזו אסוציאציה די שגרתית.
אבל אפשר גם לטעון שאנטילופה לעולם לא נמצאת לבדה.
מי שראה תצלומי אוויר של להקת אנטילופות מבוהלות רצות לכל עבר, יודע בדיוק על מה אני מדבר.
אבל אסרה תמיד ברחה לבדה .
3 עוד בתחילת הקשר שלנו אמרה לי אסרה שאסור לי לכתוב עליה לעולם.
פעם כבר כתבתי עליה משהו, על החתונה שלה ושל פרידו, וכמובן גם אמא שלה הופיעה בסיפור, ולכן במשך שנים התרוצצה אמא של אסרה ברובע שְוואבּינְג בתקווה להיתקל בי ולהעניש אותי בסטירת לחי .
בקושי הקשבתי כשאסרה אמרה שאסור שהיא תופיע אי־פעם בסיפורים שלי.
חשבתי שאלה סתם דיבורים, עוד אחד מהנושאים שרק נוגעים בהם בשיחה.
אלא שהיא התכוונה לזה ברצינות — והבנתי עד כמה ברצינות כשחמקנו פעם מאיפשהו כמו צמד גנבים כדי לבלות את אחר הצהריים יחד בדירה שלה שברחוב הַבּסבּוּרג .
" אתה חייב להבטיח לי", היא אמרה לפתע והסיטה את ידי הצדה .
" מה אני חייב להבטיח לך ?"
" אחרת אני מרגישה שמסתכלים עלי ".
" ברור שאני מסתכל עלייך.
אני מסתכל עלייך כל הזמן.
אני לא יכול להפסיק להסתכל עלייך...
למה את מתכוונת ?"
" אני רוצה שתהיה לנו פרטיות.
אתה מבין ?"
שוב ניסיתי לחבק אותה.
היא לא דחתה אותי מעליה, אבל נשארה מכווצת, וכשנישקתי אותה נשאר פיה קריר וחסר חיים.
נישקתי אותה שוב ושוב, ולאחר זמן־מה היא נענתה.
היא פתחה את פיה, והחום הפתאומי שנבע ממנו עבר בגופי .
" אסרה, בבקשה, את לא יכולה לעשות לי את זה ".
" בטח שאני יכולה ".
" את יודעת מה זה אומר ?"
היא לא אמרה דבר .
" ומה עם הספרים האחרים שאת קוראת ?"
" מה אִתם ...?"
" את חושבת שהכול שם מומצא ?"
" אני לא רוצה את זה.
אני לא רוצה להתבייש ממך.
אני לא רוצה להראות לך את החזה שלי ואחר כך לקרוא איפשהו שהראיתי לך את החזה שלי ".
" תני לי לראות", אמרתי בצחוק.
פרמתי את כפתורי החולצה שלה, ואז משכתי למעלה את גופיית הילדים שלה וגלגלתי את הפטמה שלה בעדינות, בין האגודל לאצבע שלי.
היא נאנחה.
כל כך יפה היתה האנחה שלה, עד שנדמָה כאילו היא שרה — או לפחות כך זה נשמע לי — ואז היא זינקה ממקומה והתחילה להתלבש.
היא לא אמרה מילה .
" מה קרה?" שאלתי
.
" אני צריכה לצאת עם פרידו לעיר.
אנחנו קונים לאֲיְלה כינור חדש ".
" אבל עוד מוקדם ".
" אני אצא לפניך.
אתה יכול לחכות כמה דקות?
פשוט תטרוק את הדלת כשאתה יוצא ".
שוב, חשבתי לעצמי, שוב היא בורחת.
"אל תעשי לי את זה, אסרה", אמרתי, "בבקשה אל תעשי לי את זה.
אם אסור לי לכתוב מה שאני רוצה, זה כמו להיות בכלא מבחינתי...
אני לא כמוך.
בשבילך בית כלא זה כמו בבית ".
" מה שהיה עם אמא שלי בזמנו — זה לא היה יפה ..."
" אסרה!
אסרה...
זה רק סיפור.
זה הכול מומצא ".
" קודם אמרת משהו אחר ".
" זה כמו...
כמו שאני רואה ברחוב אישה עם כובע רחב שוליים, והיא מסובבת את הראש אחורה, וזה רגע מיוחד במינו.
אני הולך הביתה וממציא משהו על אישה עם כובע רחב שוליים, והיא מסתובבת לאחור כי...
למשל...
נדמה לה שהיא ראתה את הבת שלה...
שלא דיברה אִתה כבר שנים ".
אסרה פרצה בצחוק.
"אין לך דוגמה טובה יותר ?"
" נו, את יודעת למה אני מתכוון ".
" לא אכפת לי", היא אמרה .
4 לא היה לי קל לחיות עם הפחד של אסרה מהמילה הכתובה.
ניסיתי לשים את עצמי במקומה ולהבין ממה נובעת הרגישות שלה.
היא כנראה לא כמו רוב האנשים:
היא לא רצתה לראות איך מישהו אחר רואה אותה.
כיבדתי את זה — כי זאת היא.
ועם זאת חשבתי שהפניקה שלה כמעט זעיר־בורגנית להחליא.
לא יכולתי שלא לחשוב על השערורייה שפרצה בליבֶּק, עיר הולדתו של תומס מאן, כשיצא לאור הספר הראשון שלו.
חשבתי על הזעם של אנשי ליבּק, הם חשבו שלשאר העולם אסור לדעת מה מתרחש אצלם באמת.
כשקראתי על זה משהו בזמן הלימודים, מובן שצידדתי בתומס מאן ובחירות הספרותית.
אז למה עכשיו אני צריך לגלות הבנה כלפי צרוּת האופקים של אסרה?
אני אמנם לא מאלה שכל הזמן רושמים לעצמם הערות ביומן ומתכננים לכתוב סיפורים ורומנים על כל שנייה בחייהם — ובכל זאת, אני לא רוצה שיגידו לי על מה לכתוב ועל מה לא.
זה גורם לי להרגיש כאילו גוזלים ממני אוויר לנשימה .
זה לא רק שלאסרה היה פחד מפני הספרות.
היא גם לא רצתה שאדבר עם אחרים עליה ועלי.
כל מה שבינינו, היא אמרה, הוא עניין שלנו בלבד.
כשהשבתי שזה נורמלי לספר דברים לחברים, היא אמרה בשקט שבכל זאת היא לא רוצה שזה יקרה.
באותם ימים שוחחתי כמעט אך ורק עם אמא שלי, ואף על פי שהיא רצתה לדעת תמיד מה קורה עם אסרה, הקפדתי לציית לאיסור הזה זמן רב.
אני מוכרח להודות שגם היה משהו נחמד בשתיקה ובסודיות האלה.
זה היה כאילו אסרה ואני חיים לבדנו על כוכב משלנו, וזה הפך את העניין למסעיר מאוד .
עוד דברים היו מסעירים:
אם אסרה היתה אצלי והטלפון צלצל, היא התחילה לנפנף בידה עוד לפני שהרמתי את השפופרת כדי לומר:
"אסור לך להגיד לאף אחד שאני פה!"
אסור היה לי לגעת בה כשהיינו ברחוב וגם לא לנשק אותה, רק מדי פעם בפעם היא משכה אותי לעבר כניסה לבניין והתרפקה עלי בעדינות.
היא לא הפסיקה להסתכל סביבה כי חשבה שבעלה לשעבר הנוכח בכול או אמה שוחרת המריבות בדיוק חלפו על פנינו בנסיעה, ואם התקרב אלינו ולו מכר רחוק שלהם, היא אחזה בידי ומיד משכה אותי הרחק משם.
כן, אפילו מאחֶיה למחצה — שבעיני כולם נצץ אותו מבט חשדני כמו בעיניה — נאלצנו לחמוק .
לא עבר זמן רב עד שהדביקה אותי אסרה בתסביך הרדיפה שלה.
לפתע נמנעתי מלהיכנס לרחובות ולבתי קפה בשוואבּינג גם כשיצאתי לבדי, ולו רק כדי שלא אֶתקל באחד מבני משפחתה.
ולפעמים כשעלה בדעתי שאולי בכל זאת כדאי שאכתוב עלינו משהו, מיד החלטתי שזה לא שווה את זה, זה מסוכן מדי .
פרק ראשון "מה זה.
– מה-זה..."
"כן, לכל הרוחות, c'est la question, ma tres chere demoiselle !" (זו השאלה עלמתי היקרה עד מאד, בצרפתית).
הקונסולית בּוּדֶנבּרוֹק יושבת ליד חמותה על הספה ישרת- הקווים, המשוחה בלכה לבנה, שראש-אריה של זהב מעטר או- תה והיא מחוּפה חיפוי צהוב-בהיר, העיפה מבט לעבר בעלה היושב לידה בכורסה ונחלצה לעזרת בתה הקטנה, הרכובה על ברכי סבה אצל החלון.
"טוני!" אמרה.
"אני מאמינה, כי האלוהים-" ואנטוניה הקטנה.
בת שמונה שנים וענוגת גֵו, בשמלה של משי רך מאוד ועתיר גוונים, הסֵבה מעט את ראשה הצהבהב היפה להרחיקו מפניו של סבה, לטשה מתוך הרהור ומאמץ את עיניה האפורות-הכחולות אל חלל החדר בלי לראות מאומה, חז- רה ושאלה:
"מה זה," אמרה אט-אט:
"אני מאמינה, כי האלו- הים," ואז אורו פניה והיא הוסיפה בחָפזה:
" – יצָרני עם כל בריותיו," ופתאום עלתה על דרך סלולה ומילמלה קורנת מאו- שר, ללא מעצורים, את כל הפרק כולו, מלה-במלה, על-פי נוסח הקַטֶכיזם שיצא לאור עתה-זה, בשנת 1835, ערוך מחדש ומאו- שר בידי סֶנאט עליון היודע את אשר לפניו.
בשטף האמירה, אמ- רה בלבה, ההרגשה היא ממש כמו בחורף, כשגולשים עם האחים במזחלת הקטנה במורד הר-יֶרוּזָלֶם:
כל המחשבות פור- חות מן הראש, ואי-אפשר לעצור, אפילו כשרוצים.
"וגם בגד ונעל," אמרה, "מאכל ומשקה, בית וחצר, אשה ובנים, שדה ומקנה..." אך לשמע המלים הללו פרץ מֶסיֶה יוהאן
בּוּדֶנבּרוֹק בצחוק - אותו צחקוק בהיר וחד שלו, שהיה מוכן עמו בסתר.
הוא צחק מהנאה על שבאה הזדמנות לידו ללגלג על הקטֶכיזם, ודומה שלא ערך את הבחינה הקטנה אלא לשם כך.
הוא חקר ודרש על-אודות השדה של טוני והמִקנה אשר לה, שאל כמה היא מבקשת בעבור שק חיטים והציע לה שיעשה עסקים עמה.
פניו העגולות, הורדרדות, הרוחשות טוב, שכל כמה שהתאמץ לא עלה בידו לשוות להן ארשת רשעות, היו עטורות שיער מפודר לבן כשלג, וכמין צמה זעירה מרומזת ירדה לו על הצוארון הרחב של מקטָרנוֹ האפור כעין העכבר.
גם עתה, בגיל שבעים, לא פנה עורף לאפנה שהיתה נוהגת בנעוריו.
רק על פי- תולי הקישורים שבין הכפתורים ועל הכיסים הגדולים וִיתֵּר;
אך מכנסים ארוכים לא עלו על גופו מעולם.
פימתו נחה ברחבוּת, בארשת של נחת-רוח, על תחרימי הצואר הצחורים.
כולם נענו לו בצחוק, בעיקר מתוך יראת-הכבוד כלפי ראש המשפחה.
מאדאם אַנטוּאָנֶט בּוּדֶנבּרוֹק לבית דוּשאן ציחקקה ממש כדרך שציחקק בעלה.
מטרונית בערת-בשר היתה, תלת- לים עבים לבנים יורדים לה על אָזניה, לבושה שמלה נטולת עדיים, מפוספסת פסים שחורים ואפורים-בהירים ואומרת פש- טות וצניעות;
ידיה, עדיין יפות וצחורות, היו מונחות לה בחיקה, אוחזות בארנק-פוֹמפדוּר זעיר של משי.
באורח פלא נע- שו תוי פניה דומים במרוצת השנים לתוי פניו של בעלה.
רק חי- תוך עיניה וצבען הכהה המלא חיות היה בהם כדי לרמז על מוצאה הלטיני למחצה;
מצד סבה היתה נצר למשפחה צרפתית- שוייצית, והורָתה ולידתה בהמבורג.
כלתה, הקונסולית אליזבט בּוּדֶנבּרוֹק לבית קרֶגֶר, צחקה את הצחוק הקרֶגֶרי, שתחילתו בטפיחת שפתים, ועודה צוחקת לחצה את סנטרה אל חזה.
ככל בני קרגר היתה אף היא הדורה עד מאד למראה, ואף-על-פי שלא היתה יפהפיה, עוררה בלב כעול רגשי אֵמון ונועם בקולה הבהיר, המתון, ובתנועותיה השוקטות, הבטוחות והרכות.
שערה האדמדם, הקלוע לה לעטרת קטנה על קדקדה ומסורק מעל אזניה בתלתלים רחבים מסולסלים סלסול מלאכותי, הלם יפה את גון עורה הצח והענוג עד מאוד, עם מעט הנמשים הזעירים.
פרט אחד יִחֵד את פניה בעלות האף הארוך קצת יותר מדי והפה הקטן - בין השפה התחתונה לסנטר לא היה שקע כלל.
חולצתה הקצרה בעלת השרוולים התפוחים, שנרכסה אל חצאית צרה של משי אוורירי מפורח פרחים בהירים, חשפה צואר מושלם ביָפיו, ענוד סרט-אטלס ועליו קבוצה של יהלומים גדולים מהבהבים.
הקונסול גחן לפנים בכורסתו בתנועה עצבנית במקצת.
לבוש היה מקטורן רחב-חפתים, שעינו כעין הקנמון ושרווליו דמויי האלות צרים מאוד למטה מן המרפקים וחובקים את אמות הידים.
מכנסיו הצמודים אל רגליו היו עשויים אריג לבן כָּביס ומעוטרים בצדם החיצון בפסים שחורים.
סביב צוארוניו הנוקשים, שסנט- רו התחכך בהם, היתה כרוכה עניבת-משי עבה ורחבה, שמילאה את כל מחשוף החזיה הצבעונית...
עיניו היו כעיני אביו - שקו- עות מעט בחוריהן, כחולות וערניות, הגם שמבען היה אולי חולמני יותר;
ואולם תוי פניו היו מרצינים וחדים יותר, חָטמוֹ הגדול הכפוף הזדקר בעוז קדימה, ולחייו, שפסי זקן צהוב מסול- סל מכסים אותן כדי מחציתן, היו מלאות הרבה פחות מלחייו של הזקן.
מאדאם בּוּדֶנבּרוֹק פנתה אל כלתה, לחצה בידה האחת את זרועה, הציצה בצחקוק אל חיקה ואמרה:
"הוא תמיד בשלו, mon vieux (הזקן שלי, בצרפתית) לא כן, בֶּטסי?.." - את המלה "תמיד" הגתה "תמיוּד".
הקונסולית שתקה ורק איימה בידה הענוּגה, עד שצמיד-הזהב שעליה נצטלצל חרש:
ואז הניעה ידה באחת התנועות המיוחדות לה - מזוית הפה כלפי מעלה אל תסרָקתה, כמסלקת לאחור שערה שחרגה ממקומה ונדדה לה אל פיה.
ואולם הקונסול אמר בחיוך מסביר-פנים אשר נתמזג בתוכחה שבקולו:
"אבל אבא, שוב אתה מתבדח על הקדוש מכול!.."
יושבים היו ב"חדר-הנופים", בקומה הראשונה של הבית הישן ורחב-הידים שברחוב מֶנג, שרכשה לה הפירמה "יוהאן בּוּדֶנבּרוֹק" לפני זמן-מה, והמשפחה נשתקעה בו זה מקרוב, על הטפיטים העבים והגמישים, שחלל ריק חוצץ בינם ובין הקירות, היו מצוירים נופים רחבים רכי-גוונים, כמוהם כגוני השטיח הדק שכיסה את הרצפה - נופי-אידיליה בטעם המאה הי"ח, ועליהם כורמים עליזים, יוגבים חרוצים, רועות נחמדות עטורות סרטים וקישורים, חובקות טלאים צחים בחיקן על חופי מעיינות זכים או מתנשקות עם רועים נעלסים...
אור שקיעה צהבהב היה שפוך על-פי רוב על התמונות הללו ומתמזג יפה עם החיפוי הצהוב שעל הרהיטים המשוחים בלכה לבנה ועם וילאות-המשי הצהובים שעל שני החלונות.
הרהיטים היו לא רבים ביחס לגודל החדר.
השולחן העגול בעל הרגלים הדקות והישרות, המעוטרות עיטורי-זהב עדינים, עמד לא לפני הספה אלא ליד הקיר שמנגד, מול ההַרמוֹניוּם הקטן, שעל מכסהו היה מונח נרתיק של חליל.
לבד מן הכור- סאות הנוקשות העומדות לאורך הקירות ברווחים שוים, לא היו עוד בחדר אלא שולחן-תפירה קטן שניצב ליד החלון, ומול הספה - מכתבה מפוארת, דקה ושברירית, עמוסה חפצי-נוי.
מבעד לדלת-הזכוכית שממול לחלונות נשקפה אכסדרת עמו- דים אפלולית, ומשמאל לכניסה נפתחו דלתות גבוהות לבנות אל אולם-האכילה;
ואילו אצל הקיר האחר, בגומחה עגולה למחצה, מאחורי דלתית של ברזל-יציקה מבהיק, מעשה שבכה מגולפת ביד אמן, רחשה אש התנור.
שכּן הקדימה הצינה לבוא השנה, כבר עכשיו, באמצע אוק- טובר, הצהיבו עלי התרזות הנמוכות המקיפות את "כנסיַת מָרִיה" שמעבר לרחוב, הרוח שרקה סביב כרכובי-האבן הגותיים הכבירים וסביב פינות הכנסיה, וגשם קר, דקיק, ירד.
למען מאדאם בּוּדֶנבּרוֹק הזקנה כבר קבעו במקומם את החלונות הכפולים.
היה יום חמישי, היום שהמשפחה נהגה להתכנס בו אחת לשבועים;
אך היום, מלבד בני המשפחה היושבים בעיר הוזמנו גם כמה ידידים טובים לסעודת-צהרים צנועה, ועתה, קרוב לשעה ארבע אחרי-הצהרים, ישבו באור דמדומי הערב היורדים וחיכו לאורחים.
אנטוניה הקטנה לא הניחה לסבה שיפריעֶנָה בגלישתה הנעימה במזחלת, ואך שירבבה בתרעומת את שפתה העליונה, הבולטת מעט בלאו-הכי, עד שהיתה מזדקרת מעל שפתה התח- תונה אף יותר מכרגיל.
עתה הגיעה לרגלי הר-יֶרוּזָלֶם;
אך כיוָן שנבצר ממנה לעצור פתאום את הגלישה במסלול החלקלק, הוסיפה וטסה הלאה אל מעבר למחוז חפצה...
"אמן," אמרה.
"אני יודעת משהו, סבא!"
" Tiens !
(ראו-ראו, בצרפתית) היא יודעת משהו!" קרא האדון
הזקן והעמיד פנים שהסקרנות מציקה לו בכל אבר מאברי גופו.
"האם שמעת, אמא?
היא יודעת משהו!
מי יוּכל לומר לי..."
"אם המַכָּה חמה," אמרה טוני וניענעה בראשה עם כל מלה ומלה, "הרי הכה הברק.
אבל אם המכה קרה -הכה הרעם!"
והיא שילבה את זרועותיה והביטה אל הפנים השוחקות שמסביב כמי שבטוח בנצחונו.
אלא שמר בּוּדֶנבּרוֹק נתכעס לשמע דברי החכמה האלה וביקש במפגיע לדעת מי שינן לילדה את השטות הזאת.
כשהתברר שהיתה זו אידה יוּנגמן, המאמזל (קיצור של "מדמאוזל", עלמה בצרפתית) ממארִיֶנוֶרדֶר, שנשכרה זה מקרוב לטפל בקטנה, נאלץ הקונסול לגונן על אידה זו.
"אתה קפדן יותר מדי, אבא, ילד בגיל הזה, מדוע לא יהיו לו מיני דימויים מופלאים משלו על תופעות שכאלה?.."
" Excusez, mom cher!..
Mais c'est une folie!
(סלח לי, יקירי!..
הלא זהו טירוף!, בצרפתית)" הלא אתה יודע שלמורת-רוחי הוא,
שיפטמו את הפעוטות בהבלים נבערים שכאלה!
מה, הרעם מכה?
מוטב אפוא שיכה תיכף ומיד!
לכו לכם עם הפרוּסית הזאת שלכם..."
האמת הוא שהזקן לא יכול לומר אף מלה אחת בשבחה של אי- רה וונגמן.
הוא לא היה צר-מוחין, ומשהו מן העולם הגדול אף ראה במו עיניו.
בשנת 1813 נסע במרכבה כסַפק צבאי לדרום- גרמניה, לקנות תבואה בעבור פרוּסיה;
גם באמסטרדם ובפריס עשה, וכיוָן שהיה אדם נאור, עדים שמים וארץ שלא נהג לדון ברותחין כל מה ששכן מחוץ לשערי עיר-הולדתו יפת-הכרכובים.
ואולם שלא בעניני פרקמטיה, בכל הנוגע לשיח-ושיג חברתי, נטה להחמיר יותר מבנו, הקונסול, ונהג להקפיד בתחימת תחומים ולהזעיף פניו לזרים.
וכך, כאשר חזרו ילדיו יום אחד ממסעם למערב-פרוסיה והביאו עמם את הנערה הצעירה הזאת - עתה-זה מלאו לה עשרים שנה - ואספוה אל ביתם, את היתומה, בתו של פונדקי ממארִיֶנוֶרדֶר שהלך לעולמו סמוך לבואם של הבּוּדֶנבּרוֹקים לשם - אותו יום אנוס היה הקונ- סול לעמוד לפני אביו כילד נזוף בשל התעלול החסוד הזה, והאדון הזקן כמעט לא דיבר בכעסו אלא צרפתית ועגה צפו- נית...
ואולם התברר שאידה יונגמן ידיה רב לה במלאכות הבית ואף יודעת היא להתהלך עם הילדים, ולבסוף נוכחו שבנאמנותה ובמושגיה הפרוסיים בדבר הבדלי המעמדות הריהי מתאימה מאין כמותה לתפקיד שיוחד לה בבית הזה.
בעלת עקרונות אריסטוקרטיים היתה, ועל-פיהם דיקדקה כחוט-השערה בהבד- לים שבין החוגים העליונים והחוגים מן המעלה השניה, בין המעמד הבינוני והמעמד הבינוני-הנמוך;
היא התגאתה מאוד בהיותה משרתת נאמנה בבית הנמנה עם החוגים העליונים, והיתה מתרעמת על טוני שעה שראתה אותה מתרועעת, דרך משל, עם חברה לספסל-הלימודים שעל-פי מושגיה של מאמזל יונגמן לא נמנתה אלא עם המעמד הבינוני...
והנה הופיעה הפרוסית עצמה באכסדרת העמודים ונכנסה בדלת-הזכוכית:
נערה גבוהת-קומה למדי וגרמית בשמלה שחו- רה, שערה חלק ופניה אומרות יושר-לב.
בידה הוליכה את קלוֹתילדָה הקטנה, ילדה כחושה במידה לא-מצויה, לבושה שמלת-כותנה פרחונית, שערה נטול ברק ועינו כעין האפר ופניה פני בתולה זקנה שוקטות וכנועות.
מוצאה היה מענף צדדי וחסר-נכסים של המשפחה - אביה, שישב ברושטוק ושימש כמפקח-אחוזה, היה אחיינו של בּוּדֶנבּרוֹק הזקן – וכיוָן שהיתה בת גילה שלאנטוניה ובריה צייתנית, גוּדלה וחוּנכה כאן בבית.
"הכול ערוך ומוכן," אמרה מאמזל יונגמן וגירגרה בגרונה את ה"ר", שכן לפנים לא יכלה להגותו כלל.
"קלוֹתילדכֶן עזרה במטבח בחריצות גדולה מאוד, טרינה כמעט לא נשאר לה מה לעשות..."
מסיה בּוּדֶנבּרוֹק גיחך בלעג לתוך תחרימי הצואר שלו לשמע מבטאה הזר של אידה.
ואילו הקונסול ליטף את לחיה של אחיי- ניתו הקטנה ואמר:
"יפה מאוד, תילדה.
התפלל ועמול, כך כתוב.
טוני שלנו ראוי לה שתלמד ממך.
נוטה היא יותר מדי אחר הבטלה והשובבות..."
טוני השפילה את ראשה והציצה מלמטה אל סבה, שכן שיערה בנפשה כי גם הפעם ילמד עליה זכות, כדרכו.
"לא, לא," אמר הלה, "זקפי ראשך, טוני, courage !
(אומץ!
בצרפתית) - אין דין אחד לכול.
איש-איש ודרכו.
תילדה אמנם בת-חיל, אבל גם בנו אין לזלזל.
האם אין הגיון בדברַי, בטסי?"
הוא פנה אל כלתו, שנהגה להסכים עמו בכול, שעה שמאדאם אַנטוּאָנֶט, מתוך פיקחות ולאו-דווקא מתוך הכרה-שבלב, היתה מצדדת על-פי רוב בדעת הקונסול.
כך הושיטו שני הדורות את ידיהם זה אל זה במצולב.
"נאה דרשת, אבא," אמרה הקונסולית.
"טוני תשתדל להיעשות אשה נבונה וחרוצה...
האם כבר חזרו הנערים מבית- הספר?" שאלה את אידה.
אבל טוני, שממקום מושבה על ברכי הסב הציצה דרך החלון, קראה כמעט באותו הרגע עצמו:
"תום וכריסטיאן הולכים במעלה רחוב יוהאניס...
ומר הוֹפשטֶדֶה...
והדוד הדוקטור..."
פעמוני כנסיַת מריה פצחו במקהלה - פאנג!
פינג, פינג-פונג!
- ללא סדר ומקצב, עד שלא היה אפשר לדעת מהו הניגון, בעצם, ואף-על-פי-כן היה הצליל חגיגי ומרומם, ובעוד הפעמון הקטן והפעמון הגדול סחים זה לזה ברוב חשיבות וחדוָה כי הגי- עה השעה ארבע, נצטלצל למטה גם פעמון הדלת והרעיש את חלל המבוא הגדול;
ואמנם היו אלה תום וכריסטיאן אשר באו יחד עם האורחים הראשונים, הלא הם ז'אן ז'אק הופשטדה, המשורר, והדוקטור גראבוב, רופא הבית.
פרק שני מר ז'אן ז'אק הופשטדה, משורר העיר, שכמה טורי שיר מחורזים היו מוכנים עמו מן-הסתם גם היום, לא היה צעיר הרבה מיוהאן בּוּדֶנבּרוֹק הזקן, ולמעֵט הצבע הירוק של מקטָרנוֹ, היה לבוש גם הוא על-פי אותה אָפנה עצמה.
אך רזה היה מרֵעו הותיק וקל-תנועה ממנו, בעל עינים קטנות, זריזות וירקרקות וחוטם ארוך וחד.
"רוב תודות," אמר אחרי שלחץ את ידי האדונים וחלק לגב- רות - וביחוד לקונסולית, שרחש לה הערצה עמוקה - כמה מן המובחרות שבמחמאות השמורות עמו, מחמאות שהדור הצעיר שוב אינו יודע לחלוק שכמותן, ואשר נתלוותה אליהן בת-צחוק שקטה של אדיבות ונועם.
"רוב תודות על הזמנתכם הנלבבה, גבירות ואדונים נכבדים.
את שני האנשים הצעירים הללו," הוסיף בהצביעו על תום וכריסטיאן, שעמדו לידו בשכמיות כחו- לות עם חגורות-עור, "פגשנו, הדוקטור ואני, ברחוב קֶניג, בחזרם מבית-הספר.
בחורים כארזים, גברתי הקונסולית!
תו- מאס הוא ברנש רציני והגון - מן הראוי שייעשה סוחר, בכך אין כל ספק.
ואילו כריסטיאן נראה לי קצת שד-משחת, מה?
קצת incroyable (גנדרן, בצרפתית)...
אלא שאיני מעלים את ה- engouement (התפעלות, בצרפתית) שלי.
הוא יבחר בלימודים, כך נדמה לי;
בעל שאר-רוח הוא, חריף-שכל, מבריק..."
מר בּוּדֶנבּרוֹק נטל קמצוץ טבק מתוך תיבת-הזהב שלו.
"הריהו קוף ממש!
האם לא ראוי לו שייעָשה משורר, הופשטדה?"
מאמזל יונגמן סגרה את הוילאות על החלונות, ומיד היה החדר שרוי באור הנרות, אור מרעיד מעט, אך כבוש ונעים, אשר נפל מנברשת-הבדולח ומן הפמוטות העומדים על המכתבה.
"ובכן, כריסטיאן," אמרה הקונסולית, ששערה התנוצץ בברק זהוב, "מה למדת היום אחרי-הצהרים?" התברר שהיו לו
לכריסטיאן שיעורים בכתיבה ובחשבון ובזמרה.
הוא היה זאטוט בן שבע, שכבר עכשיו דמה לאביו דמיון כמעט מגוחך:
היו לו אותן העינים הקטנות, העגולות, השקועות בחוריהן, כבר ניכר בו החוטם הכפוף, המזדקר קדימה, ומתחת לעצמות-הלחיים כבר רמזו קוים אחדים, שצורת הפנים לא לעו- לם תשתמר בה העגלגלות הילדותית שיש בה היום.
"צחקנו נורא," התחיל מפטפט ועיניו התרוצצו בחדר מאיש לרעהו.
"תשמעו מה אמר מר שטֶנגֶל לזיגמונד קֶסטֶרמן." הוא
כפף את גוו, ניענע בראשו ודיבר בהטעמה אל תוך חלל האויר:
"כלפי חוץ, ילדי הטוב, כלפי חוץ אתה צח ומצוחצח, כן, אבל בפנים, ילדי הטוב, בפנים אתה שחור משחור..." את הדברים
האלה אמר בהשמטת ה"ר" והמלה "שחור" נשמעה בפיו כ"סחוּ-וּוּ" - ומורת-הרוח על כל ה"צחות" וה"צחצוח" ש"כלפי חוץ" הצטיירה על פניו מתוך חוש קומי מובהק וחריף כל-כך, שהכול פרצו בצחוק.
" קוף ממש!" חזר בּוּדֶנבּרוֹק הזקן וציחקק;
ואילו מר הופשטדה לא ידע את נפשו מרוב התפעלות.
" charmant (מקסים, בצרפתית)!" קרא, "הפלא ופלא!
צריך להכיר את מַרצֶלוּס שטֶנגֶל!
בדיוק כך!
לא, הרי זה לעילא ולעילא ממש!"
תומאס, שלא ניחן בכשרון שכזה, עמד ליד אחיו הצעיר וצחק בלא קנאה, מקרב לב.
שיניו לא היו יפות ביותר, קטנות היו וצהבהבות.
אך אפו היה דק ומחוטב להפליא, ובעיניו ובצורת פניו דמה מאוד לסבו.
הנוכחים ישבו מי על כורסה ומי על הספה, פיטפטו עם היל- דים, דיברו על הצינה שהקדימה, על הבית;
מר הופשטדה התפעל למראה קסת מפוארת של חרסינת-סֶוְר, שעמדה על המכתבה, עשויה בדמות כלב-ציד מנומר כתמים שחורים, ואילו הדוקטור גראבּוֹב, איש בשנותיו של הקונסול, שפניו המואר- כות, הרכות וטובות הסבר חייכו בין פאות זקנו הדלילות, היה מתבונן בעוגות, בכיכרות הלחם ובמלחיות בעלות הצורות השונות והמשונות שהוצגו לראוָה על השולחן.
אלה היו "הלחם והמלח" ששארי-בשר וידידים שלחו למשפחה לכבוד חנוכת הבית.
והואיל ומן הראוי היה שיירָאֶה בעליל כי הדורונות הללו לא מבתים פחותי-מעלה באו, היה הלחם עשוי כמין מאפה מתוק, מתוּבל וכבד, והמלח סגור סביב-סביב בזהב מוצק.
"תהיה לי עבודה, מן-הסתם," אמר הרופא ברמזו על מיני המתיקה ואיים על הילדים באצבעו.
אחר-כך הרים במנוד ראש כלי מוצק וכבד שנועד לתת בו מלח, פלפל וחרדל.
"מתנת לֶבּרֶכט קרֶגֶר," אמר מסיֶה בּוּדֶנבּרוֹק וגיחך.
"רחב-יד כדרכו, קרובי החביב.
אני לא נתתי לו שי שכזה כאשר בנה את ביתו מחוץ לשער העיר.
אבל הוא - תמיד היה כזה...
אציל- נפש!
נדיב-לב!
אביר a la mode (אָפנתי, בצרפתית)..."
קולו הצורם של פעמון הדלת הזדמזם כמה פעמים בכל הבית, בא הכומר ווּנדֶרליך, אדון זקן וגוץ במקטורן ארוך שחור, בשיער מפודר, פניו עליזות ומפיקות נחת-רוח ועיניו האפורות מתנוצצות בערנות.
זה שנים רבות היה אלמן וחשב עצמו לרוָק בנוסח הישן, כמוהו כמתווך הכיפח, מר גרֶטיֶנס, שבא עמו והיה מחזיק תמיד את ידו האחת ואצבעותיה מעוגלות כמין משקפת לפני עינו, כבוחן איזו תמונה:
הוא הוחזק בעיני כול כבקי באמנות.
באו גם הסנאטור דוקטור לאנגהאלס ורעייתו - ידידי משפחה ותיקים - וזכור לטוב גם סוחר היינות קֶפֶּן, בעל הפנים הגדולות, האדומות-הכהות, הנחות לו בין שרווליו התפוחים והמרופדים, ורעייתו, שבשרה מסורבל לא פחות מבשרו...
השעה כבר היתה ארבע וחצי כשבאו סוף-סוף משפחת קרֶגֶר, הזקנים עם ילדיהם, הקונסול קרגר ורעייתו ובניהם יאקוב ויוּרגֶן, בני גילם של תום וכריסטיאן;
וכמעט באותה שעה עצמה באו גם הורי הקונסולית קרגר, סוחר העצים הסיטונאי אֶוֶרדיק ואשתו - זוג ישישים אוהבים, שנהגו לקרוא זה לזה גם בפרה- סיה בשמות-חיבה נלבבים מאין כמותם.
"המהדרים בנימוסין מאחרים לבוא," אמר הקונסול בודנב- רוק ונשק לידה של חמותו.
"ואיחורם הוא איחור!" ויוהאן בּוּדֶנבּרוֹק הניף את זרועו
בתנועה רחבה מעל כל בני קרגר ולחץ את ידו של הזקן...
לֶבּרֶכט קרגר, האביר a la mode , רם-קומה ובעל הדרת- פנים, עדיין נהג לפדר מעט את שערו, אך היה לבוש על-פי האָפנה.
על חזיית-הקטיפה שלו התנוצצו שתי שורות של כפתו- רים עשויים אבני-חן.
יוּסטוּס בנו, בזקן-לחיים קצר ובשפם שקצותיו מסתלסלים כלפי מעלה, דמה מאוד לאביו בדמותו ובכל מנהגו, לרבות תנועות הידים העגולות, ההדורות.
האורחים לא התישבו, אלא עמדו וציפו לעיקר, ואגב כך היו משיחים זה עם זה שיחה סתמית על דא ועל הא.
והנה כבר הושיט יוהאן בּוּדֶנבּרוֹק הזקן את זרועו למדאדם קֶפֶּן ואמר בקול רם וברור:
"ובכן, אם רוצים אנו לאכול, mesdames et messieurs (גבירותי ורבותי, בצרפתית)..."
מאמזל יונגמן והמשרתת פתחו את הדלתות הלבנות של או- לם-האכילה, והחבורה התנהלה שמה מתון-מתון, מתוך בטחה וישוב הדעת;
הבאים לסעוד אצל הבּוּדֶנבּרוֹקים לעולם מובטחים היו שיזכו בנתח דשן.
פרק שלישי כשקמו הכול ללכת אל אולם-האכילה שלח הקונסול את ידו אל כיס חזייתו השמאלי, שנתרשרש בו איזה נייר;
החיוך הטרקליני סר מפניו פתאום ונתחלף בארשת דאגה ומצו- קה, ועל רקותיו זעו שרירים אחדים, כאילו חרק בשיניו, רק לשם מראית-עין פסע כמה פסיעות לעבר אולם-האכילה, אך מיד נעצר ותר בעיניו אחרי אמו, שהיתה בין אחרוני ההולכים וכבר עמדה לעבור את סף האולם לצדו של הכומר וונדרליך.
"סלח-נא, כומר יקר...
רק שתי מלים, אמא!" ובעוד הכומר
מהנהן לעומתו בעליצות, הטה הקונסול בּוּדֶנבּרוֹק את הגברת הזקנה מדרכה, הוליכה בחזרה אל חדר-הנופים וניגש עמה אל החלון.
"אומר מיד, כדי שלא להאריך בדברים;
בא מכתב מגוֹטהוֹלד," אמר בחָפזה ובלחש, הביט אל עיניה הכהות, השואלות והוציא מכיסו את הנייר המקופל, החתום בשעוָה.
"זהו כתב-ידו...
זו הפעם השלישית הוא כותב, ורק על מכתבו הראשון ענה לו אבא...
מה לעשות?
המכתב בא כבר בשתים, ומזמן הייתי צריך למָסרו לאבא, אבל איך יכולתי להעכיר את רוחו היום?
מה דע- תך?
עוד יש לנו שהות לקרוא לו החוצה..."
"לא, הצדק עמך, ז'אן, מוטב לחכות!" אמרה מאדאם בודנב-
רוק ובתנועה מהירה, כדרכה, לפתה את זרועו של בנה, "מה יכול להיות כתוב שם!" הוסיפה בדאגה.
"הוא אינו מוַתּר, הבחור.
מוסיף להתעקש על סכום הפיצויים בעד חלקו בבית...
לא, לא, ז'אן, עוד לא עכשיו...
הערב, אולי, לפני שנשכב לישון..."
"מה לעשות?" חזר ושאל הקונסול והניד בראשו המושפל.
"אני עצמי רציתי לא פעם לבקש מאבא שיוַתּר...
כדי שלא יידָמֶה כאילו אני, האח החורג, גונב את לב ההורים וחורש מזי- מות נגד גוטהולד...
גם בעיני אבא איני רוצה שייראה הדבר כך.
אבל אם לדבר בגילוי-לב...
סוף-סוף הריני שותף בעסק.
ולפי שעה משלמים בֶּטסי ואני דמי שכירות רגילים בעד הקומה השניה...
אשר לאחותי שבפרנקפורט, הרי הענין מסודר.
בעלה מקבל כבר עכשיו, בחיי אבא, דמי-הסתלקות, רבע ממחיר הבית...
זוהי עסקה ששכרה בצדה, שאבא הסדירה בתבונה ובזריזות, ומבחינת הפירמה אפשר רק לשמוח עליה.
ואם אבא פונה עורף לגוטהולד, הרי זה..."
"לא, ז'אן, הבלים.
יחסך לענין הלא ברור דיו.
אלא שגוטהולד סבור שאני, אמו החורגת, דואגת רק לילדי שלי ושוקדת להר- חיק את אביו מעליו.
זה המעציב שבדבר..."
"אבל אשמתו היא!" קרא הקונסול וכמעט הרים את קולו, אך
מיד חזר והנמיכו והעיף מבט לעבר אולם-האכילה.
"אשמתו היא, שהיחסים עגומים כל-כך!
הגיעי בעצמך!
מדוע לא נהג בתבונה!
מדוע צריך היה לשאת לו את דֶמוּאַזֶל שטוּוִינג זו ואֶת...
החנות..." את המלה הזאת ביטא בצחוק נרגז ונבוך.
"הסלידה שסולד אבא מן החנות הריהי חולשה, כמובן;
אך גוטהולד חייב היה לנהוג דרך-ארץ כלפי זחיחות-הלב הפעוטה הזאת..."
"אה, ז'אן, טוב מכול היה אילו ניאות אבא לוַתּר!"
"אך כלום אוכל לעוץ לו לעשות כן?" לחש הקונסול והגיע את
ידו אל מצחו בתנועה נרגשת.
"מצד הענין האישי צריך הייתי לומר;
אבא, שַלֵם.
אבל אני גם שותף בעסק עלי להעמיד לנגד עיני את טובת הפירמה;
ואם אבא אינו סבור שיש לו התחייבות כלפי בן סורר ומורה ואינו רוצה להפריש לו מן הקרן את הסכום הזה...
מדובר ביותר מאחד-עשר אלף טאלרים.
הרי זה הון עתק...
לא, לא, איני יכול לעוץ לו לעשות זאת...
אבל גם לעוץ לו שלא לעשות זאת איני יכול...
איני רוצה לדעת על כך ולא כלום.
רק השיחה עם אבא אינה נוחה לי..."
"הערב, ז'אן, הלילה.
ועכשיו בוא, מחכים לנו..."
הקונסול טמן את הנייר בכיס-החזה, הושיט את זרועו לאמו ויחדיו נכנסו לאולם-האכילה המואר באור יקרות, שם התישבו זה עתה הסועדים, איש-איש במקומו המיועד לו, ליד השולחן הארוך.
מתוך הטפיטים התכולים כעין הרקיע, בינות לעמודים הדקים, הציצו דמויות אלילים לבנות, שנדמו כמעט כתבליטים.
הוילאות האדומים הכבדים שעל החלונות היו סגורים, ובכל פינה מפינות החדר דלקו שמונה נרות במנורה גבוהה מוזהבת, מלבד הנרות הדולקים בפמוטות-הכסף שעל השולחן.
מעל השידה הכבדה, מול חדר-הנופים, היתה תלויה תמונה כבירת-מידות של מפרץ איטלקי, שגווניו הכחלחלים המעורפלים הוסיפו יופי ועומק לאין-שיעור באור הזה.
ספות גדולות זקופות מסעד, מחופות אריג-דמשק אדום, עמדו לאורך הכתלים.
כשהתישבה מאדאם בּוּדֶנבּרוֹק במקומה, בין קרגר הזקן, היו- שב בראש השולחן מצד החלון, ובין הכומר וונדרליך, לא נשאר עוד בפניה אף צל של חשש ודאגה.
" Bon appetit (בתיאבון, בצרפתית)!", אמרה באותו ניד ראש
קצר, חפוז ולבבי שלה.
והשיטה מבט מהיר על-פני כל השולחן עד קצהו, מקום שישבו הילדים...
פרק רביעי "ושוב, כל הכבוד, בּוּדֶנבּרוֹק!" עלה קולו האדיר
של מר קֶפֶּן והחריש את שיחת כל שאר המסובים, שעה שהמשרתת, בזרועות אדומות חשופות, בחצאית עבה מפוספסת ובשביס קטן צחור על קדקדה, היא ומאמזֶל יוּנגמן וחדרניתה של הקונסולית, הגישו את מרק הירקות המהביל עם הלחם הקלוי, והסועדים התחילו שואבים אט-אט את המרק בכפות.
"כל הכבוד!
הרחבוּת הזאת, האצילות...
אני צריך לומר - בבית הזה אפשר לחיות, אני צריך לומר..." מר קֶפֶּן לא היה יו-
צא ובא אצל בעלי-הבית הקודמים;
עוד לא עברו ימים רבים מאז נתעשר, מוצאו לא היה ממשפחה מיוחסת, ולמרבה הצער עדיין לא נגמל מאי-אלו עילגויות-לשון, כגון החזרה על "אני צריך לומר." חוץ מזה היה אומר "כל החבוֹד" במקום "כל הכבוד".
"וגם לא שילמו בעדו כלום," העיר ביובש מר גרֶטיֶנס, שמן- הסתם היה בקי בענין, וסקר ברוב עיון את המפרץ האיטלקי מבעד לחלל אצבעותיו המעוגלות.
סדר ישיבתם היה מעורב ככל האפשר, היינו קטעו את שלש- לת קרובי-המשפחה, והידידים היו פזורים ביניהם.
אך מן הנמנע היה להקפיד על כך, והזוג אֶוֶרדיק ישבו, כדרכם, כמעט זה בחיקו של זה, מנענעים בראשם זה לזה בחיבה ורעות.
ואולם קרגר הזקן ישב לו כמלך במסִבּוֹ בין הסנאטורית לַאנגהַאלְס ומאדאם אַנטוּאָנֶט, וחלק בין שתי הגברות את תנועות ידיו ואת הלצותיו השמורות עמו.
"מתי נבנה הבית הזה?" פנה מר הופשטדה מעבר לשולחן,
באלכסון, אל בּוּדֶנבּרוֹק הזקן, שהיה מגלגל שיחה עם מאדאם קֶפֶּן בנעימה עולצת ולגלגנית משהו.
"בשנת...
חכה רגע...
בערך ב- 1680, אם איני טועה.
אגב, בני מיטיב יותר ממני לדעת תאריכים שכאלה..."
"שמונים ושתים," אישר הקונסול ונרכן לפנים;
יושב היה בריחוק מקום, בלא גברת לצדו, ליד הסנאטור לַאנגהַאלְס.
"ב- 1682 נשלמה הבנייה.
'ראטֶנקַמפ ושות" התחילו משגשגים בימים ההם ועולים מעלה-מעלה...
כמה מעציבה שקיעתה של הפירמה בעשרים השנים האחרונות..."
השיחה נפסקה ולמשך מחצית הדקה נשתררה דממה.
הכול הביטו אל צלחותיהם והירהרו באותה משפחה - משפחה מפוא- רת כל-כך לפנים, אשר בנתה את הבית הזה וישבה בו, וסופה יצאה ממנו מרוששת ומדולדלת...
"כן, מעציב מאוד," אמר המתווך גרֶטיֶנס.
"ותנו דעתכם, אי- זה טירוף הביא למפולת הזאת...
אילולא עמד דיטריך ראטֶנקַמפ ועשה את גֶלמאק זה שותף בעסקיו!
אלוהים הוא היודע איך ספקתי כפיִם כשהחל הלז לבחוש בעסקים.
ידוע לי ממקור נאמן, רבותי, איך סיפסר האיש במצח-נחושה מאחרי גבו של ראטנק- מפ ופיזר שטרות-חוב על ימין ועל שמאל בשם הפירמה...
בסוף הקיץ הקץ על כל זה...
כאן החלו הבנקים לחשוד, שם לא היה כיסוי לשטרות...
לא תוכלו לתאר לעצמכם.
וכי מי השגיח על המחסן?
שמא גלמאק?
הם השתוללו שם כעכברושים ממש, שנה אחר שנה!
אך לראטנקמפ לא היה אכפת כלל..."
"כאילו תקפו השיתוּק," אמר הקונסול.
פניו לבשו ארשת אטומה וקודרת.
גווֹ היה רכון לפנים, הוא ניענע את הכף בתוך המרק ובעיניו הקטנות, העגולות והשקועות בחוריהן היה מציץ מפעם לפעם הצצה חטופה אל ראש השולחן.
"מתהלך היה כמי שמועקה כבדה רובצת עליו, ודומני שאפשר להבין את המועקה הזאת.
מה הניע אותו לעשות שותפות עם גֶלמאק, שהביא עמו לעסק הון זעום שבזעומים, ושמו הרע הלך לפניו?
ודאי חש צורך להטיל על מישהו קצת מן האחריות הנוראה, שכן הרגיש שהעסק מידרדר מטה-מטה באין עוצר...
הפירמה ירדה מנכסיה עוד קודם-לכן, המשפחה עתיקת-היומין כבר היתה passee (עוברת ובטלה, בצרפתית) וילהלם גלמאק לא נתן מן-הסתם אלא את הדחיפה האחרונה למפולת..."
"אתה סבור, אפוא, אדוני הקונסול הנכבד," אמר הכומר ווּנדרליך, מחייך בישוב-הדעת ומוזג יין אדום בכוסה של הגברת היושבת לצדו ובכוסו שלו, "שגם לולא נעשה גלמאק שותף בעסקים ולולא מנהגיו הפרועים היו הענינים מתגלגלים כדרך שהתגלגלו?"
"זאת לא אמרתי," אמר הקונסול תפוס-הרהורים ולא פנה בדבריו לאיש מן הנוכחים.
"אבל אני מאמין שדיטריך ראטנקמפ נאלץ לקחת לו את גלמאק לשותף בעל-כרחו ובלית ברירה, כדי שתתקיים גזירת הגורל...
הוא עשה מה שעשה מחמת כורח שאין ממנו מנוס...
אה, אין לי ספק שמשהו מתעלולי שותפו היה ידוע לו, וגם המתרחש במחסניו לא נעלם מעיניו לגמרי.
אלא שהוא היה משותק לחלוטין..."
"הו, assez (די, מספיק, בצרפתית), ז'אן," אמר בּוּדֶנבּרוֹק הזקן והניח מידו את הכף.
"אין זו אלא אחת מן ה- idees (רעיונות, בצרפתית) שלך..."
הקונסול הרים את כוסו כלפי אביו וחייך בפיזור-הדעת, אך לֶבּרֶכט קרגר פתח ואמר:
"לא, הבה נפנה אל שמחות ההוֹוה!"
ועודו מדבר, הושיט ידו בתנועה זהירה ומעודנת ואחז בצוארו של בקבוק יין לבן, שצבי קטן של כסף מתנוסס על פקקו, הטה אותו מעט אל צדו ובחן בעיון את התוית.
"ק' פ' קֶפֶּן," קרא וניענע בראשו אל סוחר היינות.
"אה, כן, מה אנו ומה חיינו בלעדיך!"
צלחות-מַייסֶן זהובות השולים הוחלפו, ומאדאם אַנטוּאָנֶט השגיחה בתוך כך בשבע עינים על תנועותיהן של הנערות;
מאמזֶל יונגמן קראה בקול את הוראותיה לתוך פי השפופרת המחברת את אולם-האכילה עם המטבח.
עתה הוגש הדג, והכומר ווּנדרליך שם לו נתח בצלחתו ואמר:
"ובכל-זאת, שמחות ההווה אינן דבר המובן מאליו.
האנשים הצעירים היושבים כאן עכשיו ושמחים עמנו, הזקנים, ודאי אינם מתארים להם כי פני הדברים יכלו להיות שונים אי-פעם...
רשאי אני לומר, כי לא אחת לקחתי חלק במוצאות את בני בודנברוק שלנו...
בכל פעם שאני רואה את אחד הכלים הללו" - והוא פנה אל מאדאם אנטוּאנט ונטל מן השולחן אחת מכפות-הכסף הכב- דות - "איני יכול שלא לשאול את עצמי, האם אין אלו אותם כלים עצמם שבשנת 1806 היו בידיו של ידידנו הפילוסוף לֶנוּאַר, סמל בצבא הוד מלכותו הקיסר נפוליאון...
ואני נזכר בפגישתנו ברחוב אַלְף, מאדאם..."
מאדאם בודנברוק השפילה את עיניה בבת-צחוק נבוכה וכב- דת-זכרונות.
תום וטוני, שלא רצו לאכול מן הדג והקשיבו רב- קשב לשיחת המבוגרים, קראו כמעט פה אחד ממקומם שבקצה השולחן:
"כן, כן, ספרי-נא, סבתא!" אבל הכומר, אשר ידע כי
לא נוח לה לספר בעצמה את המעשה ההוא, שהיה מביך מעט לגביה, חזר וסיפר במקומה את הסיפור הקטן הנושן, שהילדים שמעוהו בחפץ-לב גם בפעם המאה, ואולי עדיין לא היה ידוע לזה או לזה מן האורחים...
"הקיצור, תארו לכם:
יום של נובמבר אחרי-הצהרים, מזג- האויר קר וגשום כל-כך, שהשֵם ירחם, ואני חוזר מעניני משרתי והולך לי במעלה רחוב אַלְף ומהרהר בפגעי הזמן.
הנסיך בְּליכֶר היה במרחקים, הצרפתים נכנסו אל העיר, אך ההתרגשות ששררה בה לא ניכרה כמעט כלל.
הרחובות היו דוממים, האנ- שים ישבו בבתיהם, נשמרים לנפשם.
הקצָב פְּראל, שעמד לפני דלתו, ידיו בכיסיו, ואמר בקולו הרועם:
'באמת, זה בכל-זאת לא מוצא חן בעיני!
באמת, זה בכל-זאת -!' פשוט נורה בראשו -
בָּץ...
ואני חושב לי:
אולי אציץ אל הבודנברוקים, מלת נחמה עשויה לשובב את נפשם;
האיש שוכב חולה במחלת השושנה, ומאדאם ודאי טורחת באכסון החיילים.
"ואז, בעצם אותו הרגע, את מי אני רואה באה לקראתי?
את מאדאם בודנברוק הכבודה שלנו.
אבל איזה מראה היה לה?
היא רצה בגשם בלי מגבעת לראשה, רק איזה סוּדר מונח-לא-מונח לה על כתפיה, יותר משהיא הולכת היא מוֹעדת, ותסרָקתה - תו- הו-ובוהו גמור...
לא.
הרי זו אמת, מאדאם!
השֵם תסרוקת שוב לא היה יאה לה כלל.
" 'איזו הפתעה נעימה!' אני אומר ומרשה לעצמי לאחוז בה
בשרוולה-היא לא ראתה אותי כלל - שכן לבי ניבא לי רעות...
" 'לאן את נחפזת כל-כך, יקירתי?' היא רואה אותי, היא
מסתכלת בי, היא מתפרצת:
'אתה הוא זה...
היֵה שלום!
תם ונשלם הכול!
אני יורדת אל הטְרַאוֶה!
(נהר בעיר לִיבֶּק) " 'חלילה וחס!' אני אומר וחש שפני מלבינות.
'לא שם מקומך, יקירתי!
אבל מה קרה?' ואני מחזיק בה בכוח רב, ככל שמתירים
לי כללי הנימוס.
'מה קרה?' היא קוראת ברעדה.
'הם חומסים את כלי-הכסף, וונדרליך!
הנה מה קרה!
וז'אן שוכב חולה במחלת השושנה ואין בכוחו לעזור לי!
וגם אילו עמד על רגליו, לא היה בכוחו לעזור לי!
הם שודדים את הכפות שלי, את כפות-הכסף שלי, הנה מה קרה, וונדרליך, ואני יורדת אל הטְראוֶה!'
"ובכן, אני אוחז בה בידידתנו ואומר מה שאומרים במקרים שכאלה – ' courage ,' אני אומר, ' courage , יקירתי!' וכן 'הכול
יבוא על מקומו בשלום!' וכן 'אנו נבוא בדברים עם האנשים
האלה, התחזקי, בשם האלוהים, הבה נלך!' ואני מוליך אותה
במעלה הרחוב ומביא אותה אל ביתה.
בחדר-האכילה למעלה, אנו מוצאים את אנשי חיל-המצב כמו שהשאירה אותם שם מאד- אם - כעשרים איש עומדים ומפשפשים בשידה הגדולה, שכלי- הכסף שמורים בה.
" 'עם מי מכם, רבותי,' אני שואל בנימוס, 'אוכל לקחת דברים?' והם נותנים קולם בצחוק וקוראים 'עם כולנו כאחד,
אבא!' אבל אז צועד אחד מהם קדימה ומציג את עצמו - איש
שקומתו כאילן, בעל שפם שחור משוח בדוֹנג וידים גדולות אדו- מות המציצות לו מבעד לגדילי חפתיו.
'לֶנוּאַר'' הוא אומר ומצדיע בשמאלו, כי בימינו הוא אוחז צרור של חמש או שש כפות-כסף, 'לנואר, סַמָל.
מה רצון אדוני?
" 'אדוני הקצין!' אני אומר, מכַוון אל ה-
point d'honneur (רגש הכבוד, בצרפתית) שלו.
'כלום יאה העיסוק בחפצים הללו למעמדך הרם?..
הרי העיר לא נעלה את שעריה בפני הקיסר..'
'מה אתה רוצה, אדוני?' הוא עונה.
'זה טבעה של מלחמה!
האנשים זקוקים לכלים שכאלה...''
" 'אבל תן דעתך,' אני נכנס לתוך דבריו, שכן צץ רעיון במו- חי.
'הגברת הזאת,' אני אומר, שהרי מה אין אומרים במצב שכזה, 'בעלת-הבית - אין היא גרמניה כלל, כמעט בת-ארצך היא, צרפתיה...'
" 'הכיצד, צרפתיה?' הוא חוזר אחרי.
ומה, אתם חושבים, מה מוסיף ואומר אותו סרדיוט ארך-רגלים?
'מהגרת אפוא?' הוא
אומר.
'אם כן, הריהי אויבת הפילוסופיה!'
"אני המוּם, אבל כובש את צחוקי.
'עיני הרואות,' אני אומר, ' שיש לך ראש על כתפיך.
ואני חוזר ואומר, העיסוק בחפצים הללו אינו יאה למעמדך!' הוא שותק רגע ואז מאדימות פניו פת-
אום, הוא משליך את שש הכפות שלו אל תוך השידה וקורא:
'וכי מי אמר לך שהיה בדעתי לעשות משהו בכלים הללו ולא להת- בונן בהם בלבד?!
כלים נאים מאוד!
ואם יעז מישהו מאנשַי לקחת לו אחד מהם למזכרת, הרי...''
"אמנם, מזכרות נטלו להם הללו די והותר בין כך ובין כך, ולא היה טעם לדבר באזניהם על צדק אנושי או אלוהי...
דומה שלא היה להם אלוהים מבלעדי אותו האיש הקטן והנורא..."
פרק חמישי "האם ראיתָ אותו, אדוני הכומר?"
הצלחות הוחלפו שוב.
על השולחן הופיעה ירך חזיר ענקית, אדומה כעין הלבֵנה וטבולה בפירורי לחם, מעושנת ומבושלת ברוטב צלפים חום חמצמץ, ועמה כמות גדולה כל-כך של ירקות, שקערה אחת די היה בה להשביע את כל הסועדים.
לֶבּרכט קרגר קיבל עליו את מלאכת החיתוך.
מרפקיו זקופים בחֵן, אצבעותיו הארוכות מתוחות יפה-יפה על גב הסכין מזה ועל גב המזלג מזה, היה פורס מתון-מתון את הנתחים העסיסיים.
גם יצירת-המופת סוף עמוד 23 מיכאל מעולם לא שמע על האישה לפני כן.
העוזרת סיפרה לו עליה:
אין אבא, ככה אומרת המאנדי הזאת.
היא גרה בכפר לידנו, בו'.
העוזרת צחקה, מיכאל נאנח.
כאילו לא די בכך שבימי א' הכנסייה ריקה כמעט, שהזקנים משלחים אותו לדרכו כשהוא מבקר אותם בביתם, ושהילדים מתחצפים בשיעורי הדת.
זה בגלל הקומוניזם, אמר;
הוא עדיין משפיע.
מה פתאום, אמרה העוזרת, זה היה ככה גם קודם.
האם הוא מכיר את שדה הסלק הגדול בדרך לו'?
במרכז השדה יש אי.
יש שם כמה עצים שהשאיר האיכר.
מְתָמיד, אמרה.
ושם הוא נפגש עם אישה.
איזו אישה?
שאל מיכאל.
איזה איכר?
ההוא ששמה, אמרה העוזרת, וגם אבא שלו וסבא שלו.
כולם.
מתמיד:
גם אנחנו בסך הכול בני אדם, אתה ואני.
לכל אחד יש את הצרכים שלו.
מיכאל נאנח.
מאז האביב רעה את הקהילה, אך לא הצליח להתקרב אל האנשים:
הוא בא מההרים, שם הכול היה שונה, האנשים, הנוף והשמים, שהיו רחבים כאן עד אין קץ ורחוקים.
היא אומרת שהיא אף פעם לא היתה עם גבר, אמרה העוזרת, את הילד עשה לה כנראה אלוהים.
מאנדי הזאת, אמרה, היא הבת של גְרֵגור, השמן הקטן, נהג האוטובוס.
הוא מחטיף לה כהוגן:
רואים עליה את הסימנים.
ועכשיו כל הכפר שואל את עצמו מי בעצם האבא.
לא גרים כאן הרבה גברים שבאים בחשבון.
אולי זה מרקו, בעל המסבאה.
אולי איזה נווד.
יפה היא הרי לא.
אבל לוקחים מה שמקבלים.
מאנדי הזאת, אמרה העוזרת, גם לא בדיוק חכמה גדולה:
אולי היא בכלל לא שמה לב.
כשקטפה דובדבנים, על הסולם.
כן-כן, אמר מיכאל.
מאנדי באה לבית הכומר בדיוק כשמיכאל אכל.
העוזרת הכניסה אותה, והוא הזמין אותה להתיישב ואמר שתספר.
אבל היא רק ישבה שם בעיניים מושפלות ושתקה.
ריח סבון עלה ממנה.
מיכאל אכל והציץ שוב ושוב באישה הצעירה.
היא לא היתה יפה, אבל גם לא מכוערת.
בעתיד אולי תשמין.
כעת היתה שופעת.
היא פורחת, חשב מיכאל.
והציץ בגנבה בבטן שלה ובשדיים הגדולים שנרמזו מתחת לסוודר הססגוני.
האם זה הריון או אוכל – הוא לא ידע.
ואז הביטה בו האישה הצעירה ומיד השפילה שוב את מבטה, והוא הסיט מעליו את הצלחת, שעוד היתה מלאה למחצה, וקם.
בואי נצא לגינה.
השנה קרבה אל סופה.
עלוות העצים דהתה.
בבוקר היו ערפילים, כעת הסתננה בעדם השמש.
מיכאל ומאנדי התהלכו בגן זה לצד זה.
כבוד הכומר, היא אמרה, והוא, לא, קראי לי מיכאל ואני אקרא לך מאנדי.
אז היא לא יודעת מי האבא?
אין אבא, אמרה מאנדי, אני אף פעם לא… היא השתתקה.
מיכאל נאנח.
שש-עשרה, שמונה-עשרה, חשב, לא יותר.
בתי היקרה, אמר, זה חטא, אבל אלוהים ימחל לך.
"כי כה אמר אדוני אלוהי ישראל, כל נבל יימלא יין"!1
מאנדי תלשה עלה מתרזה נושנה שתחתה נעמדה, ומיכאל שאל, את יודעת איך גבר יודע אישה?
עם המה-שמו, אמרה מאנדי והסמיקה והביטה בקרקע.
אולי זה קרה בשנתה, חשב מיכאל, כבר היו דברים מעולם.
הם למדו את זה בבית ספר, אמרה מאנדי, בשקט ובמהירות רבה אמרה:
זקפה ומשגל וימים בטוחים.
כן-כן, אמר מיכאל, בבית הספר.
זה מה שיוצא להם מזה, לקומוניסטים, שעדיין ישבו במועצות בתי הספר.
באֵם האלוהים הקדושה, אמרה מאנדי, אני אף פעם לא… כן-כן, אמר מיכאל, ואז, בכעס פתאומי, ומאיפה נראה לך שבא הילד?
נראה לך שהוא בא מאלוהים?
כן, אמרה מאנדי.
הוא שלח אותה הביתה.
ביום ראשון ראה מיכאל את מאנדי בין המעטים שבאו לתפילה.
זו היתה, למיטב זכרונו, הפעם הראשונה שלה שם.
היא לבשה שמלה פשוטה בירוק כהה, וכעת הבחין בברור בהריון.
איך היא לא מתביישת, אמרה העוזרת.
למאנדי לא היה מושג.
מיכאל ראה איך היא מביטה סביבה;
ולא שרה בכלל כשכולם שרו, וכשקרבה למזבח לקבל את לחם הקודש, נאלץ לומר לה:
פתחי את הפה.
מיכאל דיבר על עמידה איתנה בסבל.
הגברת שמידט, שבאה תמיד, הקריאה מכתבי הקודש בקול שקט אך ברור.
"ראו פן תמאנו לשמוע אל המדַבר, כי הן לא נמלטו הממאנים לשמוע אל המדבר עמהם בארץ:
הכנסת אורחים אל תשכָּחו כי יש אשר אספו מלאכים אל ביתם ולא ידָעו."2
במהלך הקריאה עצם מיכאל את עיניו, ודימה לראות את המלאך שפקד את ביתם של בני האדם, מלאך שפניו היו פניה של מאנדי, ובטנו התקמרה תחת הגלימה הלבנה כבטנה של מאנדי תחת שמלתה.
אך לפתע פתאום היה שקט מאוד בכנסייה.
מיכאל פקח עיניים וראה שכולם מביטים בו בדריכות.
ואז אמר:
כך נוכל לומר בביטחון, "אדוני לי בעוזרי, לא אירא".3
אחרי התפילה מיהר מיכאל ליציאה ונפרד מהנשים הזקנות.
כשסגר את הדלת מאחורי האחרונה ראה שמאנדי כורעת ברך מול המזבח.
הוא ניגש אליה והניח את ידו על ראשה.
היא הביטה בו, והוא ראה שדמעות זולגות על לחייה.
בואי, אמר, והוא הוביל אותה אל מחוץ לכנסייה ומעבר לרחוב אל בית הקברות.
הביטי בכל האנשים, אמר, כולם חטאו:
אבל אלוהים אסף אותם אליו, וגם על החטאים שלך הוא ימחל.
אני מלאה בחטאים, אמרה מאנדי, אבל לא שכבתי עם אף גבר.
כן-כן, אמר מיכאל ונגע בידו בכתפה של מאנדי.
אבל כשנגע במאנדי הזאת, היה נדמה לו כאילו כל ליבו, כל גופו מתמלא שמחה שכמותה לא חש מעולם, והוא נרתע לאחור כאילו נכוותה ידו באש.
ואם זה נכון?
חשב.
ואם זה נכון, חשב כשצעד באותו יום אחרי הצהריים בדרך לכפר השכן.
השמש זרחה, והשמיים היו רחוקים ובהירים.
מיכאל היה עייף במקצת אחרי הארוחה, אבל הלב שלו חש עדיין בשמחה שזרמה מגופה של מאנדי אל גופו:
ואם זה נכון?
בימי א' אחרי הצהריים שוטט תדיר אל כפר זה או אחר, צעד בשדרות בצעדים מהירים, בגשם ובשמש.
אבל ביום ההוא היתה לו מטרה.
קודם לכן צלצל לרופא בשם קְלָאוּס שגר שם, וביקש להיפגש אתו לשיחה:
לא, הוא לא יכול לומר במה מדובר.
אותו דוקטור קלאוס היה מאנשי הסביבה, בן ונכד לאיכרים.
הוא הכיר את כולם, וסיפרו שבשעת הצורך הוא מטפל גם בָּחיות.
הוא גר בבית גדול בו', לבדו מאז מתה אשתו.
הוא אמר שאם מיכאל רק יניח לו עם האלוהים שלו, הוא מוזמן להיכנס.
כי הוא אתאיסט, אמר הרופא, לא, אפילו לא אתאיסט.
הוא לא מאמין בשום דבר, גם לא בזה שאין אלוהים:
הוא איש המדע, ולא האמונה.
קומוניסט, חשב מיכאל ואמר כן-כן בפיהוק כבוש.
הרופא הגיש שְנאפְּס, ומכיוון שהיתה למיכאל שאלה הוא שתה את השנאפס, שתה אותו בלגימה אחת ואז שתה מיד עוד כוסית שמזג לו דוקטור קלאוס.
מאנדי, אמר מיכאל, האם… וגם… הוא הזיע.
היא טוענת שהילד אינו תוצאה של איחוד עם גבר, שהיא לא, אף פעם, ששום גבר לא ידע אותה… אלוהים, אתה יודע למה אני מתכוון.
הדוקטור גמר את השנאפס שלו ושאל האם מיכאל באמת סבור שידי אלוהים במעשה.
או המה-שמו שלו.
מיכאל בהה בו בעיניים ריקות ומיואשות.
הוא שתה את השנאפס שמזג לו הרופא וקם.
קרום הבתולים, אמר, כל כך בשקט שבקושי היה אפשר לשמוע:
קרום הבתולים.
זה בהחלט יהיה נס, אמר הרופא, ודווקא אצלנו.
הוא צחק.
מיכאל התנצל.
אני איש המדע, אמר הדוקטור, אתה איש האמונה.
אנחנו לא רוצים לערבב בין הדברים.
אני יודע מה שאני יודע:
תאמין אתה מה שאתה רוצה.
בדרך חזרה הזיע מיכאל עוד יותר.
סחרחורת תקפה אותו.
לחץ דם, חשב.
הוא התיישב בעשב בשולי שדה הסלק הגדול.
הסלקים כבר נאספו ונחו לאורך הדרך בערימות ארוכות.
השדה היה ענקי, הרחק מאחוריו נרמזה רצועת יער.
ובאמצע המרחב הזה שכן האי הקטן שעליו דיברה העוזרת:
במרכז השדה צמחו כמה עצים מתוך האדמה החשוכה הזאת.
מיכאל קם וצעד צעד אחד אל תוך השדה ואחריו עוד אחד.
הוא הלך אל עבר האי.
האדמה הלחה נדבקה לנעליו ברגבים גדולים, והוא מעד, הוא כשל, ההליכה נעשתה לו קשה.
"יַאֲמץ לבבכם",4 חשב, אבל קודם לכן עלינו להיקלע לאי.
והמשיך הלאה.
פעם אחת שמע מכונית חולפת בדרך.
הוא לא הסב את מבטו.
הוא חצה את השדה, צעד אחר צעד, ולבסוף העצים היו קרובים יותר ופתאום הוא היה שם, וזה באמת היה אי:
התלמים נחצו, נפערו, כאילו פרץ האי מתוך הקרקע וקרע את האדמה כמסך.
אבל האי הזה היה גבוה בחצי מטר לערך מסביבתו.
בשוליו צמח מעט עשב, שמאחוריו שיחים צפופים.
מיכאל תלש ענף מאחד השיחים והסיר בו את רגבי האדמה מנעליו.
אז צעד לאורך רצועת העשב הצרה והקיף את האי.
במקום אחד היה פתח בסבך והוא נכנס בפתח והגיע לקרחת יער קטנה בין העצים.
העשב הגבוה היה מעוך שם, ובפאתי האחו היו מושלכים כמה בקבוקי בירה ריקים.
מיכאל הרים מבט:
בין צמרות העצים הציצו השמיים, כאן נראו פחות גבוהים מאשר מעל השדה רחב הידיים.
השקט היה מוחלט.
האוויר היה חמים, אם כי השמש כבר עמדה הרחק במערב.
מיכאל פשט את הז'קט שלו והשליך אותו על העשב.
ואז, בלי להבין בדיוק מה הוא עושה, פתח את כפתורי חולצתו ופשט את החולצה ואת הגופייה, חלץ נעליים, פשט מכנסיים ותחתונים ולבסוף גם גרביים.
הוא הסיר את השעון והשליך אותו על ערמת הבגדים, וכך נהג גם במשקפיים ובטבעת שנתנה לו במתנה אמו, שתגן עליו.
ועמד שם, ממש כשם שברא אותו אלוהים:
חשוף כסימן.
מיכאל הביט בשמיים, וחש קשור אליהם יותר מאי פעם.
הוא נשא את זרועותיו אל על, אחר כך הרגיש שוב בסחרחורת של קודם, והוא צנח לפנים על ברכיו וכרע שם, עירום ובזרועות נשואות.
הוא החל לשיר, בשקט ובקול צרוד, אבל לא היה די בכך.
על כן צעק, צעק חזק ככל שיכול.
כי הוא ידע שכאן יכול לשמוע אותו רק אלוהים, שאלוהים שומע אותו ומשקיף עליו ממרומים.
וכשחצה שוב את השדה ופנה אל ביתו חשב על מאנדי, והיא היתה קרובה אליו ממש, כאילו היא בתוכו.
שעל כן חשב:
אני אספתי מלאך, ולא ידעתי.
כשחזר לביתו הוציא מיכאל מן המזנון הישן בקבוק שנאפס שהביא לו במתנה איזה איכר לאחר הלווייתה של אשתו, ומזג לעצמו כוסית קטנה ועוד אחת.
אחר כך נשכב והתעורר רק כשהעוזרת קראה לו לארוחת הערב.
ראשו כאב.
ואם זה נכון?
אמר כשהעוזרת הביאה את האוכל.
מה נכון?
מאנדי.
אם הילד ניתן לה?
מי נתן לה?
הרי גם הארץ הזאת שממה, אמר מיכאל.
מאיפה לנו לדעת, בעצם, שהוא לא מטה את עינו דווקא לכאן, שמכל ילדיו דווקא לזו נטה חסד, למאנדי הזאת.
העוזרת הנידה בראשה באי הסכמה:
האבא נהג אוטובוס.
ויוסף לא היה נגר?
אבל זה היה מזמן.
האם היא לא מאמינה שאלוהים חי גם כיום?
ושישו יבוא בשנית?
כן, בטח.
אבל לא כאן.
מיהי בכלל המאנדי הזאת?
היא שום דבר.
מגישה במסעדה בו', עובדת זמנית.
"לא יפָּלא מאלוהים כל דבר",5 אמר מיכאל, "אמן אני אומר לכם, המוכסים והזונות יקדמו אתכם לבוא אל מלכות האלוהים".6העוזרת עשתה פרצוף ונעלמה למטבח.
מיכאל מעולם לא הצליח לשכנע אותה לאכול יחד אתו:
היא אמרה תמיד שהיא לא רוצה, שבכפר מדברים.
מדברים על מה?
גם אנחנו בסך הכול בני אדם, אמרה, לכל אחד יש צרכים.
אחרי ארוחת הערב יצא שוב מיכאל מהבית.
הוא הלך במורד הרחוב והכלבים בחצרות נבחו כמו משוגעים, ומיכאל חשב, מוטב היה תשימו מבטחכם באל ולא בכלבים שלכם.
אבל ככה זה עם הקומוניסטים:
עליו היה מוטל להאיר את עיניהם, והוא לא הצליח.
לכנסייה לא באו יותר אנשים מאשר באביב, ומי שרק רצה היה יכול לשמוע מדי יום על ניאוף והוללות.
מיכאל הלך לבית האבות וביקש את גברת שמידט, זו שהקריאה מכתבי הקודש מדי יום א'.
אם היא עוד ערה, אמרה בחוסר חשק האחות אוּלה, ונעלמה.
קומוניסטית, חשב מיכאל, בטוח.
הוא ראה את זה עליהם, על הקומוניסטים, ראה מה הם חושבים כשהם רואים אותו.
אבל כשמת אחד מהם בכל זאת קראו לו.
שיזכה לקבורה מכובדת, אמרה בדיוק האוּלה הזאת פעם, כשהוטל עליו לקבור אדם שמימיו לא ביקר בְּכנסייה.
הגברת שמידט עוד היתה ערה.
היא ישבה על הכורסה שלה וצפתה ב"מי רוצה להיות מיליונר".
מיכאל לחץ את ידה, ערב טוב, גברת שמידט.
הוא לקח לעצמו כיסא והתיישב לידה.
היא מקריאה יפה, אמר, והוא רצה להודות לה על זה פעם.
הגברת שמידט קדה לו בכל גווה.
מיכאל הוציא מהתיק כרך קטן של כתבי הקודש, כרוך בעור.
היום אני רוצה להקריא לך משהו, אמר.
ובזמן שהמנחה בטלוויזיה שאל איזו עיר נהרסה בהתפרצות הר געש בשנה השבעים-ותשע להולדת המשיח, טרויה, סדום, פומפיי או בבל, קרא מיכאל בקול הולך וגובר.
"באחרית הימים יבואו לצים הולכים אחרי תאוות נפשם ויתלוצצו לאמר:
איה הבטחת בואו כי מאז שכבו האבות הכול עומד כמו מראשית הבריאה!
וזאת האחת אל תיעלם מכם חביבי שיום אחד כאלף שנים בעיני אדוני ואלף שנים כיום אחד.
והוא קרא, בוא יבוא יום אדוני כגנב בלילה אז השמים בשֹאון יחלֹפו והיסודות יבֹעֲרו והתמוגגו והארץ והמעשים אשר עליה ישָרֵפו."7
ובזמן שמיכאל קרא הנהנה הזקנה בלי הרף:
גווה התנודד לפנים ולאחור, כאילו כל גופה אומר הן גדול.
ואז דיברה סוף סוף ואמרה:
זה לא סדום, זה לא בבל.
זאת טרויה?
יתכן שהיום קרוב מכפי שנדמה לנו, אמר מיכאל.
אבל אף אחד לא יידע.
אני לא יודעת, אמרה גברת שמידט.
הוא יבוא כגנב בלילה, אמר מיכאל וקם.
טרויה, אמרה גברת שמידט.
הוא הושיט לה את ידו.
היא לא הוסיפה דבר ולא הביטה בו כשיצא מהחדר.
פומפיי, אמר המנחה, פומפיי, אמרה הגברת שמידט.
אף אחד לא יידע, חשב מיכאל בדרכו הביתה.
הכלבים של הקומוניסטים נבחו ובמקום אחד בלטה אבן מהקרקע והוא ניטח אל שער עץ.
אז נבח עוד יותר הכלב שמאחוריו, ומיכאל מיהר הלאה, שלא יראה אותו איש.
אבל הוא לא הלך חזרה אל ביתו אלא יצא מן הכפר.
חצי שעה ארכה הדרך לו'.
פעם התקרבה מולו מכונית.
הוא ראה את אור הפנסים הרבה זמן מראש והסתתר מאחורי אחד מעצי השדרה עד שעברה.
האי היה רק כתם כהה בשדה האפור, והוא נראה קרוב יותר מאשר בשעות היום.
כוכבים הבליחו:
נהיה קר.
ברחובות בו' לא היתה נפש חיה.
האורות דלקו בבתים ובפנס הרחוב, במקום שבו הצטלב הרחוב האחד בשני.
מיכאל ידע איפה גרה מאנדי.
כשהגיע אל שער הגן עמד והשקיף על הבית הקטן, בן הקומה האחת.
במטבח ראה צללים מתנועעים.
היה נדמה שמישהו מדיח כלים.
חמימות פשטה בלבו של מיכאל.
הוא נשען על שער הגן.
אז שמע מקרוב ממש נשימה ופתאום נביחה עזה, יבבנית.
הוא זינק לאחור ויצא בריצה.
טרם הספיק להתרחק מאה מטר משם נפתחה דלת הבית ואלומת אור האירה בחשכה וקול של גבר קרא:
סתום ת'פה!
באחד הימים ההם הלך מיכאל למסעדה בו', כי העוזרת שלו אמרה לו שמאנדי עובדת שם.
וכך היה.
החלל היה גבוה.
הקירות הצהיבו מרוב עשן סיגריות, החלונות היו עכורים, הרהיטים ישנים, ושום פריט לא תאם את משנהו.
לא היה שם איש מלבד מאנדי, שעמדה מאחורי הדלפק כאילו זה מקומה, ידיה מונחות לפניה על המשטח.
היא חייכה והשפילה מבט, ולמיכאל היה נדמה שפניה קורנות בחדר הקודר.
הוא התיישב ליד שולחן קרוב לכניסה, מאנדי ניגשה אליו, הוא הזמין תה, היא נעלמה.
רק שלא יבוא אף אחד, חשב.
אז הביאה מאנדי את התה.
מיכאל בחש בו סוכר.
מאנדי עדיין עמדה ליד השולחן.
מלאך לימיני, חשב מיכאל.
הוא לגם לגימה מהירה ונכווה.
אז דיבר, ובתוך כך לא הביט במאנדי והיא לא הביטה בו.
את היום ואת השעה אף אחד לא יודע, גם לא מלאך השמים, גם לא הבן, רק האב לבדו.
כמו בימי נוח, כך יהיה בואו של בן האדם.
כי כמו שבימים שלפני המבול אכלו ושתו, נישאו ונשאו ולא חשדו בדבר עד שבא המבול וסחף את כולם, כך יקרה גם כשיבוא בן האדם.
רק עכשיו הביט מיכאל במאנדי, וראה שהיא בוכה.
אל תראי, אמר.
אז קם והניח את ידו על ראשה של מאנדי, והשתהה, ואחר הניח את האחרת על בטנה.
יקראו לו ישו?
שאלה חרש מאנדי.
מיכאל התחבט.
על זה עוד לא חשב בכלל.
"הרוח באשר יחפוץ שם הוא נושב ואתה תשמע את קולו ולא תדע מאין בא ואנא הוא הולך."8
אז נתן למאנדי את המדריך הקטן לנשים צעירות ואמהות לעתיד שחילקה הכנסייה ושעל פיו ידע כל מה שידע, ואמר למאנדי לבוא לשיעורי הדת ולתפילות, זה הכי חשוב עכשיו, היא צריכה להשלים הרבה.
חלפו החודשים.
סתיו פינה מקומו לחורף, שלג ראשון ירד וכיסה הכול, את הכפרים, את היער ואת השדות.
חורף נפרש על הארץ, וריחם החמוץ של תנורי העצים נח על הרחובות.
מיכאל יצא להליכות ארוכות בסביבה, הוא הלך מכפר אל כפר ושוב חצה את שדה הסלק הגדול, שהיה קפוא עכשיו, אל האי.
ושוב עמד שם ונשא ידיים אל על.
אבל העצים היו חשופים והשמים רחוקים.
מיכאל חיכה לאות.
הוא לא בא:
לא היה בשמים כוכב שלא היה שם קודם, לא מלאך בשדה לדבר איתו, לא מלך ולא רועה ולא טלה.
אז התבייש וחשב, לא אני נבחרתי.
היא, מאנדי, תקבל את האות, בפניה יופיע המלאך.
מאנדי הגיעה עכשיו מו' על וספה, לשיעורי הדת בימי רביעי ולכנסייה מדי יום ראשון.
הבטן שלה גדלה, אבל פניה נהיו צרות יותר וחיוורות.
אחרי התפילה נשארה בכנסייה עד שהלכו כולם, ואז ישבה ליד מיכאל על אחד הספסלים, והם שוחחו חרש.
הילד, אמרה, אמור לבוא לעולם בפברואר.
הלוואי שהיה בא בחג המולד, חשב מיכאל, הלוואי שבפסחא.
אבל חג המולד כבר בפתח והפסחא רק בסוף מרץ:
נראה.
אז הציצה בדלת העוזרת ושאלה, אם האדון הכומר חושב אולי לאכול צהריים.
כמה היא טורחת, בלי מילה טובה, שום דבר, ואז הוא משאיר חצי.
מיכאל אמר שמאנדי תישאר לארוחה, למה לא, הרי יש מספיק לשניים.
לשלושה, אמר, והם חייכו שניהם בביישנות.
למה שלא נפתח ישר מסבאה, אמרה העוזרת כשהניחה סכו"ם שני.
היא הטיחה את הקערות על השולחן ונעלמה בלי מילה ובלי לאחל להם בתיאבון.
מאנדי סיפרה שאבא שלה מציק לה, הוא רוצה לדעת מי אביו של הילד, והוא רותח כשהיא אומרת:
אלוהים הטוב בכבודו ובעצמו.
לא, הוא לא מכה אותה.
רק סטירות, אמרה, האמא גם.
היא רוצה לעזוב את הבית.
הם אכלו בדומייה, מיכאל לא הרבה, אבל מאנדי לקחה שתי תוספות.
טעים?
שאל.
היא הנהנה והסמיקה.
אז אמר:
את יכולה לגור כאן בבית הכומר, מקום לא חסר.
מאנדי הביטה בו בחשש.
זה לא, אמרה העוזרת.
מיכאל שתק.
אחרת אני עוזבת, אמרה העוזרת.
מיכאל המשיך לשתוק.
הוא שילב ידיים.
הוא חשב על בית לחם.
הפעם לא, חשב.
והמחשבה הפיחה בו עוז.
אני עוזבת, אמרה העוזרת, ומיכאל הנהן באיטיות.
אדרבה, חשב:
הרי כבר ניחש, שהעוזרת הזאת היתה בעבר קומוניסטית ומי יודע מה עוד.
משום שתמיד אמרה שגם היא רק בן אדם, ומשום שקראו לה קָרולה, שם של עובדי אלילים.
הוא הרי שמע את הסיפורים עליה ועל קודמו, שהיה נשוי:
בחדר תשמישי הקדושה, כך אמרו.
עד כדי כך.
האישה הזאת לא צריכה לבוא אליו בטענות.
בטח לא היא.
וגם לבשל כמו שצריך היא לא יודעת.
העוזרת נעלמה במטבח, ואז נעלמה מהבית, כי זה לא היה הוגן וגם לא מכובד.
ומאנדי עברה לשם:
היא היתה העוזרת החדשה, ככה סידרו וסיכמו את זה עם ההורים.
היא אפילו קיבלה כסף.
אבל מאנדי הרי כבר היתה בחודש החמישי, והבטן שלה היתה גדולה כל כך שהיא התנשפה כפרה כשעלתה במדרגות, ומיכאל פחד שעלול לקרות משהו לילד, כשהוציאה באחד הימים את השטיחים הכבדים אל חזית הבית.
מיכאל חזר מאחד הטיולים שלו וראה את מאנדי בחזית הבית דופקת בשטיחים.
אז אמר שהיא צריכה לשמור על עצמה והחזיר את השטיחים לבית במו ידיו, אם כי בקושי עמד בזה:
כי גופו בהחלט לא היה מהחזקים.
בחג המולד הכול צריך להיות נקי, אמרה מאנדי.
זה שימח את מיכאל ונראה לו סימן טוב.
מלבד זה לא גילה למען האמת אמונה רבה אצל האישה הצעירה, גם אם נשבעה באם אלוהים הקדושה והיתה משוכנעת בכל לבה שהילד שלה הוא ישו-תינוק, כמו שאמרה.
היא כן אמרה שהיא פרוטסטנטית.
אבל יותר מזה לא אמרה.
בלבו של מיכאל החלו לעלות ספקות.
הוא בוש בעצמו על הספקות האלה, אבל הם הופיעו והם הרעילו את אהבתו ואת אמונתו.
מאותו רגע ואילך עשה מיכאל את כל מלאכות הבית בעצמו.
אבל מאנדי בישלה בשבילו, והם אכלו ביחד בחדר האוכל החשוך, בלי לדבר הרבה.
בערבים עבד מיכאל שעות ארוכות.
הוא קרא בכתבי הקודש, וכששמע שמאנדי יוצאת מהאמבטיה חיכה חמש דקות, כבר לא היה יכול בכלל לעבוד, עד כדי כך שמח.
אחר כך דפק בדלת חדרה של מאנדי והיא קראה, יבוא, יבוא.
וכבר שכבה במיטה, ושמיכתה משוכה עד הצוואר.
הוא היה מתיישב לידה ומניח את ידו על מצחה או על השמיכה, במקום שתחתיו היתה הבטן שלה.
פעם שאל אותה על חלומותיה:
הרי חיכה לאות.
אבל מאנדי לא חלמה.
היא ישֵנה עמוק וחזק, אמרה.
על כן שאל אותה אם אמנם לא היה לה מעולם חבר או משהו מעין זה, אם אמנם לא מצאה מעולם דם על המצעים.
לא בזמן המחזור, אמר, וחש תחושה משונה ביותר כשדיבר איתה כך.
אם זאת אֵם האלוהים החדשה, חשב, מה יהיה דיני אז.
על כך לא השיבה מאנדי דבר.
היא בכתה ושאלה אם הוא לא מאמין לה.
הוא הניח יד על השמיכה ועיניו התלחלחו.
"האב נתן לנו להיקרא בני האלוהים ובניו אנחנו", אמר.
"על כן העולם אינו יודע אותנו יען כי אותו לא ידע".9 את מי?
שאלה מאנדי.
פעם הסיטה את השמיכה ושכבה שם מולו בכתונת הלילה הדקה שלה.
קודם לכן הניח את ידו על השמיכה, והרים אותה, וכעת ריחפה באוויר מעל בטנה של מאנדי.
הוא זז, אמרה מאנדי ולקחה את ידו בשתי ידיה ומשכה אותה מטה אל בטנה, לחצה אותה אל הבטן העגולה, ומיכאל לא היה מסוגל להרים את היד, היא נחה שם, איטית וכבדה כחטא.
חג המולד חלף.
בערב החג הלכה מאנדי לבית הוריה, אבל למחרת כבר חזרה.
לא באו הרבה אנשים לכנסייה.
בכפר דיברו על מיכאל ומאנדי, מכתבים נשלחו לבישוף, מכתבים נשלחו בחזרה.
היתה שיחת טלפון, ואיש אמונו של הבישוף נסע באחד מימי א' לכפר וישב עם מיכאל ושוחח איתו.
ביום ההוא אכלה מאנדי במטבח.
היא היתה נסערת מאוד, אבל כשהלך האורח לדרכו אמר מיכאל שהכול בסדר:
הבישוף יודע, שבאזור הזה יש הרבה טינות ושחלק מהקומוניסטים הוותיקים ממשיכים להילחם בכנסייה ולזרוע מחלוקת.
ככל שחלף הזמן גדל הילד ואיתו בטנה של מאנדי, שגדלה עוד ועוד גם אם מיכאל האמין כבר מזמן שאינה יכולה לגדול עוד יותר.
כאילו כבר אינה שייכת לגוף הזה.
ומיכאל הניח את ידיו על הילד המתהווה וחש בָּאושר.
הבהלה באה כשיצא שוב לטייל באחד הימים אחרי הצהריים.
מיכאל הבחין שהשאיר את כתבי הקודש בבית.
הוא חזר על עקבותיו וכעבור חצי שעה כבר היה שוב בביתו.
חרש נכנס, חרש עלה במדרגות.
מאנדי ישנה עכשיו לעתים קרובות גם בשעות היום, והוא לא רצה להעיר אותה אם אמנם היא ישנה.
אבל כשנכנס לחדרו מאנדי עמדה שם עירומה:
עמדה מול המראה הגדולה, שהיתה מקובעת בדלת ארון הבגדים.
הביטה במראה, עמדה בצדודית מולה ועל כן גם מול מיכאל, שראה הכול.
אבל מאנדי שמעה אותו ופנתה אליו, והם הסתכלו זה בזה, כמות שהם.
מה את מחפשת כאן בחדר שלי, שאל מיכאל וקיווה שמאנדי תתכסה בידיה, אבל היא לא עשתה זאת.
כי ידיה היו תלויות לצידה כמו עלים של עץ, ובקושי זזו.
היא אמרה שאצלה אין ראי, והיא רצתה להסתכל על הבטן הזאת שצמחה לה.
מיכאל ניגש אל מאנדי על מנת שלא יצטרך להביט בה יותר.
אז נגעה אחת מידיו בידיה והוא כבר לא חשב בכלל על כלום, כי הוא היה עם מאנדי והיא איתו.
וכך קרה שידו של מיכאל נחה שם כאילו נולדה זה עתה:
מתוך הפצע הזה עצמו, החַיה.10
אז נרדם מיכאל, וכששב והתעורר חשב, אלוהים, מה עשיתי… שכב מכווץ במיטה וכיסה בידו את חטאו, שהיה גדול.
דמה של מאנדי היה העדות שלה וההוכחה שלו, והוא התפלא רק על כך שהיסודות לא מתמוגגים בשרפה והשמים לא נפתחים או קורסים עליו:
כדי להרוג ולהעניש אותו בברק או במאורע אחר.
אבל זה לא קרה.
השמים לא נפתחו גם כשמיכאל מיהר לאורך השדרה בדרך לו'.
הוא רצה להגיע לאי בשדה והלך על התלמים הקפואים בצעד מהיר וכושל.
מאנדי ישנה כשיצא מהבית, מאנדי הזאת שאסף אל ביתו.
הוא הגיע לאי והתיישב על השלג.
הוא פשוט לא היה מסוגל לעמוד עוד, עד כדי כך היה עייף, עד כדי כך עצוב ואבוד.
כאן יישאר ולא ילך עוד מכאן.
שימצאו אותו, האיכר והאישה ההיא, כשהנאפופים שלהם יביאו אותם לכאן באביב.
נהיה חשוך והיה קר.
ערב ירד.
ומיכאל ישב עדיין על האי שלו בשלג.
הרטיבות חדרה דרך מעילו והוא קפא והצטנן.
"אל נא נאהב במילין", חשב, "ובלשון.
כי אם בפועל ובאמת."11 כך הוביל אלוהים אותו אל מאנדי ואת מאנדי אליו:
שיאהבו זה את זה.
כי היא לא היתה ילדה, היא היתה בת שמונה-עשרה או תשע-עשרה.
והאם לא נאמר, שאיש לא יידע?
הלא נאמר, בוא יבוא היום כגנב?
ולכן חשב מיכאל:
אני לא יכול לדעת.
ואם היה זה רצון האל שתקבל אליה את ילדו, הרי זה רצון האלוהים שקיבלה אליה אותו:
שהרי הוא פועלו ויצירו של האל.
בין העצים ראה מיכאל רק כמה כוכבים בודדים.
אבל כשיצא מהמחסה ופנה לשדה ראה את כל הכוכבים שאותם ניתן לראות רק בלילה קר, ולראשונה מאז הגיע הנה לא חשש מהשמיים האלה.
והוא שמח שהשמיים רחוקים כל כך, והוא עצמו קטן כל כך בשדה האינסופי הזה.
אפילו אלוהים יצטרך להסתכל פעמיים כדי לראות אותו.
עד מהרה היה שוב בכפר.
הכלבים נבחו, ומיכאל זרק אבנים על שערי החצרות ונבח בעצמו וחיקה את הכלבים, את היללות והיבבות המטופשות שלהם, וצחק כשיצאו מגדרם מרוב זעם והתלהבות:
ובעצמו יצא לגמרי מגדרו.
בבית הכומר דלק אור, וכשמיכאל נכנס הריח מיד את האוכל שבישלה מאנדי.
ובעת שחלץ את נעליו הרטובות ופשט את המעיל הכבד הופיעה היא בפתח המטבח והביטה בו בפחד.
נהיה קר, אמר, והיא אמרה שהאוכל מוכן.
אז ניגש מיכאל אל מאנדי ונשק לה על פיה:
ואיך שפיה חייך.
אך בארוחת הערב התחבטו בשם שייקרא לילד, ובשמו השני.
בברכת לילה טוב הושיטו זה לזו ידיים והלכו כל אחד לחדרו.
בינואר, כאשר נעשה קר וקר עוד יותר, וכמעט לא היה אפשר לחמם עוד את הבית הישן, עברה מאנדי באחד הערבים מחדר האורחים לחדרו החמים יותר של בעל הבית.
היא נשאה את שמיכתה צמודה לגופה ונשכבה ליד מיכאל.
הוא זז הצידה בלי לומר מילה.
ובלילה ההוא ובכל הלילות שלאחריו שכבו באותה המיטה וכך למדו להכיר ולאהוב זה את זה עוד ועוד.
ומיכאל ראה הכול, ומאנדי לא התביישה.
אבל האם זה חטא?
כי הוא רצה לדעת.
והאם לא הוכיחה מאנדי בדמה, שילדו של אלוהים הוא שגדל שם, ילד הטוהר?
אבל האם יכול הטוהר לדור בכפיפה אחת עם הטומאה?
וכאשר מיכאל כבר לא האמין שיקרה הדבר, שדבריו יגיעו אל האנשים והקומוניסטים בכפר הזה – אז נודע להם הנס שאירע, ולא היה אפשר לומר כיצד:
כי האנשים באו לדלת ודפקו.
הם באו בלי מילים גדולות והביאו מה שהיה להם.
השכנה הביאה עוגה.
היא אפתה בביתה, אמרה, ושתי עוגות לא דורשות יותר עבודה מאחת.
והאם מאנדי מסתדרת?
ביום אחר בא מרקו, בעל המסבאה, ושאל כמה זמן עוד נשאר לה.
מיכאל הזמין אותו לחדר האוכל וקרא למאנדי והכין תה במטבח.
והם ישבו שלושתם אל השולחן ושתקו, כי לא ידעו מה לומר.
מרקו הביא איתו בקבוק קוניאק והעמיד אותו מולו.
הוא אמנם יודע, אמר, שזה לא הדבר המתאים לילד קטן, אבל אולי, אם יתקוף אותו פעם שיעול.
אז רצה שיסבירו לו את הדבר, וכשמיכאל עשה זאת הביט מרקו באי-אמון במאנדי ובבטן שלה.
זה באמת בטוח, שאל, ומיכאל אמר, אף אחד לא יודע, אף אחד לא יכול לדעת.
כי בעצם זה די לא סביר, אמר מרקו.
הוא אחז שוב בקוניאק והביט בבקבוק.
הוא נראה כמהסס, אחר כך העמיד אותו על השולחן ואמר, שלושה כוכבים, זה הכי טוב שאפשר להשיג כאן.
לא זה של הלקוחות.
והיה מעט נבוך וקם וגירד את פדחתו.
בקיץ עוד רכבת איתי על האופנוע, אמר וצחק, איזה דבר.
הם הלכו לשחות, החבורה כולה, באגם ליד פ'.
מי היה מאמין.
כשהלך מרקו עמדה בגינה הגברת שמידט, שהביאה את מה שסרגה לילד.
יחד אתה באה מבית האבות האחות אוּלה, שעליה הרי חשב מיכאל שהיא קומוניסטית.
אבל גם היא הביאה משהו, צעצוע, ורצתה שמאנדי תיגע בה.
כך באו בזה אחר זה.
השולחן בחדר האוכל היה עמוס במתנות, ובארון עמדו עשרה בקבוקי שנאפס או יותר.
הילדים הביאו ציורים של מאנדי והילד ולפעמים הופיעו עליהם גם מיכאל וגם שור וחמור.
עד מהרה הגיעו גם האנשים מו' ומכפרים אחרים בסביבה, ורצו לראות את האם לעתיד וביקשו ממנה עצות בענייניהם הקטנים.
ומאנדי נתנה עצה, וניחמה, ולפעמים רק הניחה יד על זרועם או על ראשיהם, בלי לומר כלום.
עד כדי כך הרצינה ושַקטה, שגם מיכאל ראה אותה לגמרי מחדש, ואחרת.
ועשה כל מה שנדרש לעשות.
אפילו בכפר הניחו בימים ההם לכמה מריבות, ואפילו הכלבים נראו עכשיו פראיים פחות כשמיכאל עבר ברחובות, ובחלק מהבתים תלו שוב על הדלתות והחלונות את הזרים והכוכבים מקש של חג המולד:
כי בכפר כולו שררה השמחה, כאילו חגו של המשיח עוד לפניהם.
כולם ידעו את זה, אך איש לא אמר את הדברים מפורשות.
פעם בא גם דוקטור קלאוס, לבדוק שהכול בסדר.
אבל כשדפק בדלת מיכאל לא פתח.
הוא ישב עם מאנדי בקומה העליונה, והם היו שקטים כילדים והשקיפו מהחלון, עד שראו את הרופא הולך לדרכו.
למחרת הלך מיכאל לו' אל הרופא.
ההוא מזג שנאפס ושאל מה בעצם המצב עם מאנדי הזאת.
מיכאל לא שתה מהשנאפס.
הוא אמר רק שהכול בסדר, ואין צורך ברופא.
והסיפורים האלה?
"אשר מאֶרץ מאֶרץ הוא ומארץ ידבר",12 אמר מיכאל.
כך או כך, אמר הרופא, הילד ייוולד בארץ ולא בשמים.
ואם תזדקקו לעזרה קראו לי ואבוא.
אז לחצו ידיים ולא אמרו עוד דבר.
אך מיכאל חזר לכפר ולבית האבות ולאחות אולה.
כי היא עצמה ילדה ארבעה ילדים וידעה איך זה.
והיא הבטיחה לו לסייע כשתגיע השעה.
אך כשבא פברואר הגיעה השעה:
והילד נולד.
מיכאל סייע למאנדי ולאחות אוּלה שאותה זימן.
כאשר נפוצה השמועה התכנסו ברחוב אנשי הכפר וחיכו דומם מול הבית, שיקרה הדבר.
וכבר החשיך עד שאירע והילד נולד והאחות אולה ניגשה לחלון ונשאה אותו אל על:
שייראו אותו כולם בחוץ.
אבל זו היתה בת.
מיכאל ישב על מיטתה של מאנדי ואחז בידה והביט בילדה.
היא לא יפה, אמרה מאנדי, אבל זו היתה שאלה.
והאחות אוּלה שאלה את האם הטרייה:
לאן בעצם היא רוצה ללכת עכשיו עם הילדה, הרי היא כבר לא יכולה לנהל את משק ביתו של הכומר בתשלום.
אז אמר מיכאל:
"אשר לו הכלה הוא החתן".13 והוא נישק את מאנדי לעיני האחות.
והיא סיפרה אחר כך לכולם:
שכך הובטח.
אך משום שלא יכלו כמובן לקרוא לילדה ישו, קראו לה סנדרה.
ואם אנשי הכפר האמינו שלמענם נולד הוולד הזה, הרי שהוא יכול באותה מידה להיות גם ילדה.
וכולם היו מרוצים ושמחו.
ביום א' הבא היתה הכנסייה מלאה מכפי שהיתה מזה זמן.
על הספסל הקדמי ישבה מאנדי עם הילדה.
העוגב ניגן, וכאשר תמה הנגינה עלה מיכאל לדוכן וכה אמר:
האם זה הילד שלו מחכה העולם זמן רב כל כך, את זה איננו יודעים ולא נוכל לדעת.
הלוא אף אתם ידעתם היטב כי יום אדוני כגנב בלילה כן יבוא.
אבל אתם, אחי ואחיותי, לא בחושך אתם.
כי הנרדמים נרדמים בלילה והמשתכרים משתכרים בלילה.
ואנחנו בני היום נתפכח נא.14
"הנולד מן הבשר בשר הוא," אמר מיכאל, "והנולד מן הרוח רוח הוא."15אך אנו, חביבי, רוצים להיקרא בני האלוהים.16
*דימוי:
©אלכסי קונדקוב.
הוריו של הוֹלגֶר כבר נשכבו לישון.
ישבתי על המיטה, לבוש בפיג'מה שלי, והטעם של משחת השיניים הזרה היה לי בפה.
הוֹלגֶר עמד ליד האקווריום והאכיל את דגי הגוּפּי.
"אוי לא, בבקשה לא יִמִי עכשיו," אמר.
הוא דיבר במבטא גרמני, כלומר הוא אמר יִמִי ולא ג'ימי, כמו שאומרים בגרמנית מכנסי יִנס ולא מכנסי ג'ינס.
"מי?"
"עכשיו הם שוב עושים יִמִי."
לא היה לי מושג על מה הוא מדבר.
לא שמעתי אלא חריקה שקטה ואחידה, שלא הצלחתי לזהות את מקורה.
זה נשמע קצת כמו מכונית שלא נדלקת כי המתנע הלך.
אבל זאת יכלה להיות גם ציפור, אולי יונה, הן משמיעות קולות דומים, רק עמוקים יותר.
יונה קטנה?
אבל נדמָה שהרעש בוקע הישר מהקיר או מחדר ההורים שמאחוריו, כך שלא יתכן שזאת יונה או ציפור אחרת.
עניין מסתורי, ולא נראָה לי שהולגר התכוון לנסות להסביר לי מה קורה.
הוא רק פלבל בעיניו והמשיך לנקוש באצבע על קופסת המזון לדגים.
אחרי משחק הכדורגל לקחו אותי הולגר ואבא שלו אליהם הביתה.
כבר שבועות ציפיתי בשמחה לקראת הלילה שבו אשן שם.
הולגר כבר סיפר לי כל כך הרבה על הבית המפואר שלו, שעכשיו הרגשתי שיש לי פרפרים בבטן.
שני המאבטחים שליוו אותי והגנו עלי נסעו אחרינו במכונית שלהם,1 ושמרו כל הזמן על קשר עין עם החיפושית שלנו.
מול בניין בן שלוש קומות, שמשפחתו של הולגר גרה בו בקומה האמצעית, יצאו שניהם מהמכונית ושוחחו קצרות עם אביו של הולגר, כנראה נדברו ביניהם מתי יבואו לאסוף אותי מחר.
כשנסעו, נופפתי לעברם לשלום.
מר דאנֶר, ליד ההגה, נופף לי בחזרה, ואילו עמיתו החדש, מר פוֹלקְוורַדְסֶן, ישב במושב שליד הנהג ובהה מבעד לחלון.
הרעש נשמע עכשיו ברור יותר.
חריקות קצובות, קולות מכניים כנראה, לא אנושיים, ואני התחלתי לשער מה גורם לחריקות האלה בגלל שתיקתו הנרגנת של הולגר.
יִמִי, יִמִי, יִמִיִ, יִמִיִ, יִמִיִ, יִמִי.
הולגר ניגש מהאקווריום לפטיפון, ושם את התקליט של להקת "סְלֶיְד", שקיבל במתנה מהנבחרת ליום הולדתו.
"Mama, weer all crazee now".
אף על פי שהמוסיקה גברה עכשיו על הרעש האחר, התמקדה כל תשומת הלב שלי בקיר, כאילו אני רק מחכה לחריץ הדומם שבתקליט, להפוגה בין השיר שמתנגן עכשיו לשיר הבא, כדי להיטיב להאזין למתרחש בחדר הסמוך.
השוער שלנו, נֶטֶקוֹבֶן, סיפר לא מזמן איך פעם אחת נקברו ההורים שלו חיים מתחת למיטה שלהם לילה תמים ועוד חצי יום, מפני שהמיטה, שהייתה ככל הנראה מובנית בתוך קיר של ארונות, קרסה עליהם, והם לא הצליחו לקפל אותה בכוחות עצמם בחזרה.
רק הבן שלהם, שחזר הביתה ביום ראשון אחר הצהריים, יכול היה להזעיק עזרה, ולשחרר לבסוף את הוריו.
נטקובן סיפר בקול צווחני מרוב התרגשות שההורים שלו "היו עסוקים בזיגי-זיגי" כשאירע האסון, וזה חיזק את החשד שלי שהוא רק בדה את כל הסיפור הזה מלבו.
בשיחה בין המאבטחים שטֶקֶל ודאנֶר, שצותתי לה פעם, שמעתי את שטקל מקריא סיפור דומה מהעיתון "אקספרס", שבו המילים שבחר נטקובן כמובן לא הופיעו, אבל הן הוחלפו בביטוי הומוריסטי אחר.
במקרה הזה נלכד זוג אחד במכונית, וחולץ ממנה בעזרת מבער ריתוך, לא כל שכן, הסיפור התרחש באנגליה.
בכל מקרה, מר דאנר לא הצליח להשתלט על צחוקו.
נשכבנו במיטות שלנו, הולגר במיטה שלו, שעד לאותו רגע ישבתי עליה, ואני נשכבתי על מזרן הספוג שהיה מונח על הרצפה לפני מיטתו.
תאורת האקווריום הקרינה הילה סגולה על התקרה ועל קירות החדר, כך שנוצרה אווירה חמימה ונעימה, אבל בו בזמן גם מפחידה מעט.
יִמִי ולהקת "סלייד" השתתקו, ואני הרמתי את מבטי לכיוונו של הולגר, אבל לא ראיתי אלא את שיערו הפרוע מזדקר מתוך הכרית, ואת צלליתו של השיער על הקיר.
אחרי זמן קצר הגיע לאוזני רחש של נשימות קצובות.
חשבתי על הערב הנפלא שהיה מאחורינו:
צפינו עם הוריו של הולגר בשעשועון הטלוויזיה "שלוש פעמים תשע" בכיכובו של וִים טוֹלקֶה, ותוך כדי צפייה חיסלנו את הכריכים שהכינה לנו אמו של הולגר על צלחת גדולה, כריכים עם גבינה בטעם פטריות ונקניק סלמי.
בין הכריכים היו מלפפונים חמוצים, סדורים כמניפות.
את עלי הפטרוזיליה הקצוצים ואת סהרוני התפוחים המושחמים מפעילות אנזימים הזזתי בזהירות לשפת הצלחת שלי, אבל אמו של הולגר בכל זאת הבחינה בכך.
כששאלה אותי בעניין הזה – הסמקתי מיד משום שנתפסתי בקלקלתי – הציל אותי הולגר, שלקח את הערימה הקטנה הזאת ודחס את כולה לתוך פיו – ועורר פרץ של צחוק.
אחר כך עוד קיבל כל אחד מנה של גלידה שבמרכזה היה נעוץ ופל, לסיום הוגשו לשולחן צלוחיות זכוכית צבעוניות קטנות ובהן עוגיות בצורת דגים וסוכריות גומי.
"חבל שמחר כבר לא תישאר גם לארוחת צהריים," אמרה אמו של הולגר, "אגיש את המנה החביבה ביותר על זיגפריד, לשון ברוטב מדֵירה."
אפשר היה לפרש את החיוך שלי בכל דרך שהיא, העתקתי אותו מאימא שלי.
עכשיו, יש לציין, הייתי שמח עד בלי די על כך שמחר בצהריים כבר אהיה רחוק מאוד.
הוריו של הולגר שתו בירה קוּפוּרסטֶרן קוֹלש, אנחנו שתינו מיץ על מסירופ טְרי טוֹפּ בטעם מנדרינה, לכוסות ולבקבוקים היו תחתיות, שאחותו הגדולה של הולגר, ביגי, הכינה מפימו בתנור, ואני התלהבתי מהסדר הטוב של חייהם.
לכל דבר ולכל אחד היו, כמדומה, אופן התנהלות קבוע ומקום קבוע, והכל התנהל על פסים שהונחו מראש בשיקול דעת, כמו רכבות הצעצוע החשמליות מתוצרת מֶרקלין, בלי שתהיה כל סכנה של ירידה מהפסים או של התנגשות.
היה לי הרושם שאני רואה פה תהליך שנעשה תמיד באותה צורה, אחרי שהמתכונת הזאת נוסתה פעם אחת והתברר שהיא טובה.
נדמה ששאלות שעלו אצלי באופן יומיומי, ופתרונן תבע חלק גדול מהזמן שלי, כלל לא היו בנמצא כאן.
כך, לדוגמה, על פי סימן שלא יכולתי להבחין בו, אולי בשעה קבועה בכל ערב, נבלעו כל בני המשפחה בחדריהם, והתאספו כמה דקות לאחר מכן בסלון לצפייה בטלוויזיה, כל אחד מהם לבוש בבגדי פנאי מסגנון שונה.
הולגר ואני כבר לבשנו את הפיג'מות שלנו, אביו של הולגר לבש חליפת טרנינג בצבע כחול בוהק ועליה סמל הנשר של גרמניה בצבעי שחור לבן והכיתוב "בּוּנדֶסוֶר", מעל אזור הלב.
החליפה הקנתה לדמותו המוצקה והדחוסה ממילא צורה עוד יותר זוויתית וחדה.
החלק העליון של החליפה היה פתוח, ואפשר היה להבחין בגופייה הלבנה שלבש ובחזהו השעיר ביותר, ובתוך כל השיער הזה היה מעורסל לו ברוך תליון קטן של מזל שור מזהב, שהיה תלוי על שרשרת דקה גם היא.
לרגליו נעל נעלי בית מקורדרוי, תוצרת "רומיקה", עם "מדרסים", כך הסביר לי פעם.
בזמן האימון התלוננתי על כאבים בגיד אכילס הימני, וכשסיפרתי לו על כך היה אביו של הולגר בטוח שזה מפני שלנעליים שלי לא היו מדרסים ראויים לשמם.
הנושא עלה עוד כמה וכמה פעמים, שוב ושוב שאל אותי אביו של הולגר בהבעת פנים רצינית ומודאגת אם כבר נעשה משהו בעניין המדרסים.
נראה שהיה אחוז דיבוק בעניין הזה.
אלא שאימא שלי, כשהצגתי בפניה את בקשתי לקבל נעליים עם מדרסים ראויים לשמם, רק משכה בכתפיה בחוסר הבנה.
אימו של הולגר, שלבשה כעת אוברול מגבת כתום עם רוכסן מוזהב, הביאה צלחת כריכים נוספת.
גם היא נעלה נעלי בית שאין כל ספק שהן עומדות בדרישות הגבוהות ביותר של תמיכה במפרקי כף הרגל ותמיכה בכף הרגל לכל אורכה, אולי היו משולבים בהן אפילו מדרסים לטיפול ברגל שטוחה, מי יודע.
אחותו של הולגר, שכבר מלאו לה חמש עשרה, והיום בערב היא הייתה במסיבה, לנה אצל חברה.
לא היה לי ברור אם אני מצטער על כך או שאולי זאת הייתה הקלה בשבילי.
כנראה גם זה וגם זה.
בדירת משפחתו של הולגר, שנבנתה בסגנון חדש, היו סלון וחדר שינה להורים, החדרים של הולגר וביגי, מטבח וחדר אמבטיה.
כל החדרים פנו אל המסדרון, שמתלה למעילים היה מותקן בו ליד דלת הכניסה, וליד דלת המטבח היה שולחן קטן שעליו ניצב מכשיר טלפון מצופה ברוקד, ולצדו ספר טלפונים מסוגנן תואם.
התרשמתי מיד מכך שבדירה הזאת זכה הכל לשדרוג, אופטי ופרקטי, הודות לתשומת הלב של הדיירים.
הסלון היה חדר קטן למדי בעל צורה כמעט מרובעת, עם שטיח מקיר לקיר בצבע ירוק אזוב, וחלון אחד שפנה לכביש ולמגרש החניה.
עכשיו, אגב, היו התריסים מוגפים, כפי שיכולתי לראות מבעד לווילונות הקרושה הסרוגים.
קירות הסלון נצבעו בצבע חום, התקרה בחום מעט בהיר יותר.
הנכנסים לסלון הבחינו סמוך לקיר הימני בספה פינתית לארבעה איש, מרופדת קורדרוי בהיר.
על הצלע הקצרה יותר של הספה הזאת, סמוך לחלון, היה מקומו הקבוע של אביו של הולגר.
הולגר ואני ישבנו על הצלע הארוכה יותר של הספה.
לפניה, על שטיח קטן ועבה, ניצב שולחן קפה עשוי מעמד בצבע כרום ופלטת זכוכית כהה.
על השולחן הזה ניצבו מאפרת בדולח ומצית דקורטיבי תואם, לידם היו מונחות שתי חפיסות של סיגריות:
HB ו-קים.
מעל לספה הייתה תלויה רפרודוקציה ממוסגרת של ציור בצבעי שמן, של המגדלור בסנט פטר אוֹרדינג, כך קראתי כשהתיישבתי.
משמאלנו התיישבה אמו של הולגר, בכורסא שהייתה חלק מהסט של הסלון, והייתה זהה בצבעה לספה.
קצת מעל שולחן הקפה הייתה תלויה מנורה עשויה מחרס מבריק, והייתי צריך לשים לב שהכבל המסולסל שהייתה תלויה עליו לא יסתיר לי את מסך הטלוויזיה.
הטלוויזיה ניצבה בצמוד לקיר שממול, בתוך ארון גדול מעץ אלון שהתפרש על פני הקיר כולו.
במשך היום הייתה הטלוויזיה מוסתרת בארון הזה מאחורי דלת מתקפלת שאביו של הולגר פתח עכשיו, מזמזם לעצמו בשמחה לקראת הצפייה בטלוויזיה.
על גבי ארון הקיר הזה, למעלה, הותקנו נורות ניאון שהיו דלוקות, ממש כמו המנורה התלויה שדלקה גם היא, כך שהיה הרבה יותר אור ממה שהייתי רגיל מהבית.
איך שירד הערב, אימא שלי, ששנאה מנורות תקרה, היתה מתחילה להדליק לא מעט מנורות ונורות חלשות ברחבי החדר, שחלקן היו מוסתרות, מפני שחשבה שכך נעים יותר.
אבל פה הדליקו את הטלוויזיה, דגם חדש לגמרי מתוצרת נוֹרדמֶנדֶה, ואביו של הולגר צנח בנחת על הספה וחיכך את ידיו זו בזו.
התוכנית החלה, הולגר ואמו שרו את שיר הפתיחה, אביו של הולגר ליווה את השניים בשריקה.
"בוא איתנו, היום יאיר לך המזל, בוא איתנו, זה לא קשה בכלל."
צורת ההתלהבות הזאת הייתה לי חדשה, אצלנו בבית היה מקובל יותר ללעוג לתוכניות כאלה, אצלנו נרדמו מיד בתחילת התוכנית, או שקמו אחרי חמש דקות לכל היותר, וכל אחד היה הולך לענייניו בלי לומר דבר, ומסתפק מקסימום בהרמת גבה, כך שאני, אם אימא שלי לא ריחמה עלי, נותרתי לרוב יושב לבדי מול הטלוויזיה.
הצופים עקבו אחרי התוכנית כולה בדבקות, ניחשו עם משתתפי התוכנית ("זה סיכון", נהמו כל יושבי הסלון יחדיו במקהלה) ושרו את שירי התוכנית ("את מעלה בי נימות וצלילים שמעולם לא ידעתי כמותם, את בשבילי 'הפרס הגדול' של האהבה."), הם שיתפו זה את זה בהערכותיהם על מצבם הגופני של מנחה התוכנית ואורחיו הבולטים:
"הוא גם כן השמין, טולקה."
אחרי שגוועו צלילי שיר הסיום, שניגנו מקס גרֶגֶר ותזמורתו, החליפו ביניהם הוריו של הולגר ניד ראש קצר, הטלוויזיה כובתה, האנשים קמו ממקומותיהם, והשולחן פונה מן הכלים במהירות, בטקס מתורגל היטב.
ניסיתי להתאים את עצמי באופן אינטואיטיבי לכללים של התהליך הזה, למרבה הצער הניסיון לא עלה יפה, והסתובבתי להם כל הזמן בין הרגליים.
אחר כך הלכנו הולגר ואני לצחצח שיניים, וכשיצאנו מחדר האמבטיה, היה הפרוזדור חשוך ושומם.
היה לי קשה להירגע בזמן ששכבתי והקשבתי לנשימותיו הקצובות של הולגר, הייתי נסער מהערב שהעברנו יחדיו בעולם הנפלא הזה.
הרי הולגר הראה לי כיצד והיכן אני רוצה לחיות;
החיים שלי בעתיד יֵראו כמו החיים פה!
כל כך הרבה מחשבות חלפו בראשי.
אולי בעתיד גם אוכל לעבוד במשרדי הבונדסטאג, וכפקיד שם אוכל להיכנס לנעליו של אביו של הולגר, למה לא?
אבל רק אחרי שהולגר ואני נסיים את ארבע שנות השירות הצבאי שלנו בבונדסוור, שמביאות עמן, לצד ערכי החברות וחיזוק הגוף והאופי, גם יתרונות כלכליים רבים, כך הסביר לנו אביו של הולגר.
למשל, אם לקחת דוגמה מקרית, בתחום של ביטוח רכב, שהרי אז, אחרי שנוציא בחינם את רישיון הנהיגה שלנו בצבא, שכולל גם רישיון לאופנוע ולמשאית, נוכל לנצל את תעריפי הביטוח הנוחים שמגיעים לכל עובדי המגזר הציבורי!
שלא לדבר על ההטבות שנוגעות לנדל"ן.
הרי כשמדובר באנשי צבא המדינה מוסיפה סכום נאה.
המעטפת הנינוחה של הלכי המחשבה האלה הכניסה אותי מיד למצב נעים של ערפול.
אבל עכשיו בכל זאת גם שמתי לב שהבית הזה פה הוא ניגודו המוחלט של הבית שלי, מכל בחינה שהיא.
או שאולי מוטב לומר:
ניגודו של הבית שהיה שלי עד כה?
מצד אחד, ריחמתי על עצמי, על שהגורל ככל הנראה מכין לי את שתי צורות החיים המנוגדות האלה לבחור ביניהן, מצד שני, הייתי שרוי בהתרוממות רוח כמעט, בשל החלופה שהתגשמה בפני היום בערב בחיונית כה רבה, החלופה לאותם חיים שחיכו לי.
לפתע לא יכולתי שלא לצחוק, מפני שנזכרתי בסיפור ששמעתי באותו אחר הצהריים.
שיבחתי את הכיסוי העבה למכסה האסלה, שתאם בצבעו לשטיחון שהונח לפניה, ואמרתי להולגר שאני חושב שזה מאוד ביתי ונעים, ולשמע הדברים האלה הוא רץ איתי למטבח כדי להתחנן לפני אמו שתספר לי את הסיפור על דודה אוטי, והיא עשתה זאת בשמחה.
אם כן, כך היה סיפור המעשה:
הם נהגו לשלוח בקביעות לדודה אחת של אביו של הולגר, שחיה בדרזדן, גברת אוטו שמה, חבילות של מצרכי מזון, של בגדים ושל מוצרים נוספים שלא הייתה אפשרות לרכוש אותם בגרמניה המזרחית.
באחת מן החבילות האלה היה לפני זמן מה גם אחד מן הסטים של כיסוי האסלה והשטיחון לבית השימוש, אותו סט שהתפעלתי ממנו.
לאחר זמן מה קיבלו הוריו של הולגר מאותה דודה מכתב תודה, ובו המשפט הבא:
"תודה על הצעיף היפה, הכובע למרבה הצער הרבה יותר מדי גדול בשבילי." אמו של הולגר בקושי הצליחה לסיים לספר את הסיפור מרוב הצחוק שאחז אותה, הולגר עצמו התפתל מרוב צחוק על רצפת המטבח, ואילו אני לא הבנתי את הבדיחה בכל העניין, עד שהסבירו לי:
הגברת הזקנה חבשה לראשה את הכיסוי של מכסה האסלה, ואת השטיחון כרכה לצווארה כצעיף, מפני שככל הנראה לא הבינה למה נועדו שני הדברים.
איש לא ציפה שארחם על הדודה בשל הסיפור הזה, היה אפשר לדעת זאת לפי התגובה של קרובי משפחתה.
גם זה היה מבחינתי דבר לא רגיל ומפליא.
בשעות הערב מול הטלוויזיה הרגשתי כמו שכבר הרגשתי לעיתים תכופות:
אם מקום כלשהו מצא חן בעיניי, חשתי צורך להיטמע לחלוטין באותה סביבה.
במקרים כאלה, לא זאת בלבד שרציתי להיות כמו האנשים שבחברתם הייתי, אלא שרציתי להיות הם, יותר מאשר היו הם עצמם!
בו בזמן הרגשתי שמתעורר בי זעם עמוק על הבית שלי, בעיקר על ההורים שלי, שחסכו ממני דברים כה רבים, כך חשבתי עכשיו.
הכול, ליתר דיוק, כל מה שבזכותו החיים ראויים לחיותם.
מדוע בבוקר שלמחרת כבר היה צורך לקרוע אותי מחיקה של המשפחה שהעברתי עמה את הערב האדיר הזה, משפחה שכבר מזמן הרגשתי חלק ממנה?
כלפי בני המשפחה שלי, לעומת זאת, שוב לא הרגשתי באותו רגע שום אהבה.
אם כי התגלית המרה הזאת לא עוררה בי אבֵל או כאב, ונראָה שהבהירות והקור של ההבנה נותנים לי את הכוח לשחרור הבלתי נמנע, לצעד החד שאאלץ לעשותו ביום מן הימים.
אם כל הנוגעים בדבר ינהגו בתבונה, יהיה אפשר למצוא דרך מכובדת להיפרד, כעת כבר אין כל אפשרות אחרת.
בסופו של דבר, הרי איש לא היה אשם בכך שיד המקרה השליכה אותי אל תוך סביבה שכלל לא התאימה לי, הסביבה של מה שכונה הבית שלי.
לא, מן הדרך שנועדה לי מראש לא תהיה חזרה.
האומץ שהפגנתי נוכח המבחן שהועמדתי בו כבר בגיל כה צעיר נגע ללבי, כך שלבסוף נרדמתי בכל זאת, והתייצבתי בפני הבלתי נמנע בצורה רצינית ושקולה.
עברה שעה קלה עד ששמתי לב שההתייפחויות שמהן התעוררתי היו ההתייפחויות שלי עצמי.
לרגע קצר לא מצאתי את מקומי בחדר הזר.
שפשפתי את עיניי, וכשנגעתי בגב ידי בכרית שלי הרגשתי שהיא לחה.
הזדקפתי, ובתוך כך עבר משב של רוח על לחיי הרטובות מדמעות.
נדרש מעט זמן לזהות את הסיבה לאסוני, אבל אז זה פגע בי בכל הכוח.
הדבר כיווץ עכשיו את קיבתי בפתאומיות, וההתייפחות הבאה התמלטה מגרוני החנוק.
ואז, מפני שהמודעות הייתה לאה ואיטית יותר מהגוף, עלו בראשי המחשבות והתמונות שככל הנראה עמדו מאחורי ההתפרצות הזאת זה זמן מה.
שמעתי את אמי מאחלת לי בלחש לילה טוב, הרגשתי את מצחי השעון על החזה של אבי, על החולצה שלבש, וידעתי שבגדתי בהם ובאהבתם.
שעכשיו אני מתגעגע אליהם יותר מכל דבר אחר, אבל חששתי שהם אבודים בשבילי, מפני שרק לפני כמה שעות התכחשתי להם בצורה כה חסרת התחשבות.
לחצתי את הכרית אל פני, מפני שפחדתי שהולגר יתעורר.
לא רציתי אלא דבר אחד ויחיד, לחזור כמה שיותר מהר הביתה, אבל הייתי צריך להחזיק פה מעמד עד שהמאבטחים יבואו לקחת אותי.
באותו רגע נראָה לי שלא אצליח לשרוד כלל את השעות שנותרו עד אז.
לחץ כבד העיק לי על החזה, והרגשתי בודד כמו שלא הרגשתי עוד מעולם.
כמה רציתי להפוך את המחשבות שהיו לי לפני שנרדמתי ולבטלן.
אבל זה היה חסר סיכוי.
בסמוך אלי נחר הולגר קלות והסתובב במיטתו, פניתי ממנו במהירות.
פעם, אבא שלי – שאלתי אותו מה הם בעצם געגועים הביתה – סיפר לי סיפור ישן על לגיון המתנדבים השווייצרי בצבא הצרפתי, הוא סיפר לי שהממשלה אסרה לשיר שיר עם מסוים בנוכחותם של המתנדבים השווייצריים, והפרת האיסור גררה עונש מוות, מפני שלשמע השיר המתנדבים השווייצריים שוב לא החזיקו מעמד מרוב געגועים.
הם ערקו מיד ושמו פעמיהם הביתה.
גאבּוֹר היה חסר לי כל כך, חסרו לי המרחב, והלבד, שאינו בדידות.
מרוב תשישות שבתי ונרדמתי מתישהו, אולי גם בהקלה כלשהי, מפני שהרגשתי שהכאב שלי אינו אלא ההכרה לאן אני שייך.
בארוחת הבוקר המשותפת עם הולגר ועם הוריו לעסתי בקושי מעט מן הלחמניות שלי, אף על פי שבעצם לא הצלחתי לבלוע דבר, זה היה למראית עין.
היה עלי למצוא דרך לא לגעת בביצה המגעילה, ולכן וניסיתי להרוויח זמן.
כשאביו של הולגר פתח את המקרר כדי להוציא את הריבה, הסטתי את מבטי במהירות, כי פחדתי שאראה במקרר את הלשון הכחלחלה שתוגש פה בארוחת הצהריים.
בשום אופן לא רציתי להסתכן בזה שישאלו מה קרה לי, ויעמידו כך בסכנה את קור הרוח ששמרתי עליו במאמץ.
שוב ושוב הצצתי בזהירות אל השעון שהיה תלוי מעל דלת המטבח.
משונה:
רק כשהבטתי בו, שמעתי כמה רם תקתוק המחוגים.
כאילו הוא עונה למבטים שלי.
באותו הזמן האזנתי רוב קשב לשמוע מבעד לדלת הזכוכית את רעש המנוע של המכונית של מר דאנר ומר פולקוורדסן, המושיעים שלי.
הם קבעו עם אביו של הולגר שיבואו לקחת אותי בעשר.
היה עלי לצלוח עוד שעה קלה בלבד, וכשאשב במכונית אגאל מייסוריי.
זה היה יום ראשון בבוקר, ומפני שמסיבה זאת כמעט לא היו אנשים בחוץ, שמעתי כבר מרחוק את מכונית האָאוּדיִ.
זינקתי ממקומי, הסתערתי על דלת המרפסת וראיתי את המכונית מתגלגלת אל תוך מגרש החנייה.
עם כל הרצון הטוב, על מראית עין של רוגע לא יכולתי עוד לשמור, וכבר הייתי בחדרו של הולגר, כדי לקחת את התיק שלי, שהיה ארוז מזמן, ומחדרו של הולגר מיהרתי דרך המסדרון אל מתלה המעילים, ושם לבשתי את מעילי.
במטבח לחצתי במהירות את ידיהם של הוריו של הולגר וקדתי קידה קלה.
בעצם עוד רציתי להודות להם על הכנסת האורחים ועל הערב היפה, אבל כשפתחתי את פי שוב החלה השפה התחתונה שלי לרעוד, ודמעות עלו בפתאומיות בעיניי.
כמו סוס נשפתי בקול רם, ואז הסתובבתי בלי לומר דבר והלכתי.
המשפחה נותרה מאחור, משתאה.
למרבה המזל מפתח הדירה היה נעוץ בחור המנעול, כך שיכולתי לפתוח את הדלת בעצמי ולזנק למטה במורד המדרגות, גומע אותן בכל צעד שתים-שתיים.
בחוץ רצתי אל מר דאנר, שיצא מן המכונית, וחיבקתי אותו, והוא הופתע.
מר פולקוורדסן נשאר לשבת בפנים.
"בוקרר טובב!" נהם, ומבטו הנעוץ הישר לפנים הבהיר שמילים אלו הן גם ההתחלה וגם הסוף של השיחה שלנו.
אנחנו כבר לא נסתדר זה עם זה, אבל באותו רגע זה לא היה לי אכפת כלל וכלל.
גם מצב רוחו העגום של מר פולקוורדסן העיר בי רגשות נעימים של ביתיות.
משונה, בהתרוממות הרוח הנוכחית בקושי הצלחתי להיזכר בחוסר האונים המוחלט שלי כמה שעות קודם לכן.
בזמן הנסיעה התבוננתי ארוכות מהספסל האחורי במדבקה של כריסטופורוס הקדוש, שהודבקה על לוח המחוונים.
כשהשער החשמלי נסגר מאחורי, הגיע גאבור בריצה ובנביחות, ודאי חלה מדאגה בהעדרי, ידעתי זאת.
בירכתי אותו לשלום, ואז הבטתי בבית הלבן הגדול מדי שבו כולנו החמצנו זה את זה בקלות כזאת.
פה רציתי להיות.
איתם.
לעצמי.
בשום מקום אחר.
*הסיפור לקוח מתוך:
.Raumpatrouille" by Matthias Brandt © 2016, Verlag Kiepenheuer & Witsch GmbH & Co, KG, Cologne/Germany"
סיפור לפ' הדבר קרה ביום ראשון לפני הצהריים, יום אביב נפלא.
גֵיאוֹרג בֶּנְדֶמָן, סוחר צעיר, ישב בחדרו הפרטי שבקומה הראשונה של אחד מהבתים הנמוכים, קלי המבנה, שעמדו בשורה ארוכה על שפת הנהר ונבדלו זה מזה כמעט רק בגובהם ובגוֹנם.
זה עתה סיים לכתוב מכתב אל ידיד נעורים היושב בחוץ לארץ, חתם אותו באִטיוּת משתעשעת ואחר-כך, מרפקו נסמך על שולחן הכתיבה, השקיף בעד החלון על הנהר, על הגשר ועל הגבעות הירקרקות שעל הגדה שמנגד.
הוא נזכר איך ידידו זה, מאחר שלא היה מרוצה מהתקדמותו בעיר הולדתו, ברח ממש, כבר לפני שנים, לרוסיה.
עכשיו יש לו עסק בפֶּטֶרבּוּרג, שתחילה הצליח יפה מאוד, אבל כבר עת ארוכה הוא צולע כנראה, כך הידיד מתלונן בביקוריו המתמעטים והולכים.
לשווא הוא מכלה אפוא את כוחותיו בנכר, זקנו המגודל כדרך הנוכרים אינו מיטיב להסתיר את פניו המוכרות יפה מימי הילדוּת, שצוהַב עורן מרמז כנראה על מחלה מתפתחת.
לדבריו אין לו קשר של ממש עם קהילת בני ארצו שם, אבל גם עם משפחות של בני המקום כמעט אינו מתרועע, וכך הוא מתקין עצמו סופית לחיים של רווק.
מה תכתוב לאיש כזה אשר ברור כי דרכו לא צלחה, שיכול אתה לרחם עליו אך לא לעזור לו.
האם תייעץ לו שיחזור הביתה, שיעתיק את חייו הֵנה, שיחדש את כל קשרי הידידות הישנים – והרי אין זה מן הנמנע כלל – ולגבי כל השאר יסמוך על עזרת הידידים?
אבל בזאת כאילו גם אמרת לו, וככל שתיזהר בדבריך כן יגדל העלבון, שניסיונותיו הקודמים נכשלו, שמוטב שיחדל מהם סוף סוף, שעליו לחזור לארצו ולהניח שהכל יפערו עליו, החוזר לצמיתות, עיניים תמהות, שרק ידידיו יש להם שׂכל ואילו הוא ילד מגודל שאין לו אלא לשמוע בקול הידידים שנשארו בבית ועשו חיל.
וכלום מובטח לך אז שכל התלאות שתביא עליו לא יהיו לחינם?
אולי אפילו לא תצליח כלל להחזירו הביתה – הרי הוא עצמו אומר שאינו מוצא עוד את ידיו ורגליו במתרחש במולדת – וכך בכל זאת יישאר בנכר, ממורמר בשל העצות ומנוכר עוד יותר לידידיו.
ואם, לעומת זה, ישְמע דווקא לעצה, ופה – לא בכוונה, כמובן, אלא בכוח המציאות – ישקע בייאוש, לא יסתדר לא בחברת ידידיו ולא בלעדיהם, יתהלך בבושת פנים, ובאמת לא יהיו לו עוד עכשיו לא מולדת ולא ידידים, כי אז האם לא מוטב היה לוֹ אילו הוסיף לשבת בנכר כקודם?
האוּמנם יעלה על הדעת בנסיבות כאלה שבאמת יצליח להתקדם פה?
מטעמים אלה נבצר ממנו, אם אמנם רצה עוד להוסיף לעמוד אתו בקשר מכתבים, לספר לו חדשות של ממש, חדשות שאדם מספר בלי היסוס אף לרחוק שבמכריו.
בעת ההיא כבר עברו יותר משלוש שנים מביקורו הקודם של הידיד במולדתו, והלה תירץ זאת בתירוץ הדחוק של אי-היציבות הפוליטית ברוסיה, שלכאורה אינה מרשה לאיש עסקים קטן להיעדר אפילו לפרק זמן קצרצר, וזאת בשעה שמאות אלפי רוסים משוטטים להם בעולם בלב שקט.
ואולם בחייו של גיאורג התחוללו דווקא שינויים רבים בשלוש השנים האלה.
על מות אמו, שאירע כשנתיים קודם לכן, ומאז גיאורג גר בבית אחד עם אביו הזקן, אמנם עוד נודע לידיד והוא שלח לו את תנחומיו במכתב מנוסח ביבושת שאין להסבירה אלא בכך שבנכר אין אדם יכול כלל לתאר לו את האבל על מאורע כזה.
והנה, למן העת ההיא, התחיל גיאורג מטפל בעסק, כבכל שאר ענייניו, ביתר נחישות.
אולי מנע אותו אביו בימי חייה של האם, בכך שדרש שהעסק יתנהל על פי ראות עיניו בלבד, מלפעול פעילוּת עצמאית באמת, ואולי נהיה האב, אף על פי שהוסיף לעבוד בבית-העסק, מאופק יותר לאחר שמתה האם, ואולי – וזה אף מתקבל מאוד על הדעת – המקרה הטוב הוא שגרם בעיקר, מכל מקום התפתח העסק בשנתיים הללו הרבה יותר מן הצפוי:
היה נחוץ להכפיל את מספר העובדים, המחזור גדל פי חמישה, והמשך ההתקדמות היה מובטח.
אבל הידיד לא היה לו כל מושג על השינוי הזה.
לפנים, בפעם האחרונה אולי במכתב התנחומים ההוא, ביקש לשדל את גיאורג להגר לרוסיה והרחיב את הדיבור על הסיכויים הטובים הקיימים בפטרבורג במיוחד לענף העסקי של גיאורג.
המִספרים היו אפסיים לעומת ההֶקף שלבשו בינתיים עסקיו של גיאורג.
אבל בשעתו לא היה לגיאורג כל חשק לכתוב לידיד על הצלחותיו העסקיות, ואילו עשה זאת כעת, בדיעבד, היה הדבר נראה מוזר באמת.
לכן הגביל עצמו גיאורג וכתב לידיד תמיד רק על אירועים טפלים, כמו שהם מתלקטים להם בלי סדר בזיכרון שעה שאדם מתמסר להרהוריו ביום ראשון שקט.
הוא לא רצה אלא שלא לקלקל לידיד את תמונת עיר הולדתו, שוודאי נתקבעה אצלו בפרק הזמן הארוך שעבר בינתיים, וכבר הסכין עמה.
וכך קרה שגיאורג הודיע לידידו על אירוסיו של פלוני, איש לא חשוב כלל, עם נערה פלונית, אף היא לא חשובה, בשלושה מכתבים שנכתבו בהפרשי זמן ניכרים, עד שהידיד, בניגוד גמור לכוונתו של גיאורג, התחיל מתעניין דווקא בפרט התמוה הזה.
אבל גיאורג נוח היה לו הרבה יותר לכתוב לידיד על עניינים כאלה מלהודות שחודש אחד לפני כן התארס הוא עצמו עם נערה אחת, העלמה פרידה בּרַנְדֶנְפֶלד, בת למשפחה אמידה.
פעמים רבות דיבר עם ארוסתו על הידיד הזה ועל קשר המכתבים המיוחד במינו שהוא מקיים עמו.
"אם כן, הוא אפילו לא יבוא לחתונה שלנו," אמרה לו, "והלוא זכותי להכיר את כל ידידיך." "אינני רוצה להטריד אותו," ענה לה גיאורג, "אל תביני אותי שלא כהלכה, הוא בוודאי היה בא, בכל אופן אני משער כך, אבל היה עושה זאת מתוך הרגשה שאין לו ברֵרה ושנגרם לו נזק, אולי גם היה מקנא בי, ואין ספק שהיה שב הביתה לבדו במורת רוח ובלי יכולת להוציא מלבו את מורת הרוח הזאת לעולם.
לבדו – את יודעת מה זה?" "אבל הלוא ייתכן שייוודע לו על החתונה שלנו בדרך אחרת, לא?" "את זה אמנם לא אוכל למנוע, אבל באורח החיים שהוא חי אין זה מתקבל על הדעת." "אם יש לך ידידים כאלה, גיאורג, מוטב שלא היית מתארס כלל." "כן, בזה שנינו אשמים;
אבל גם עכשיו לא הייתי חוזר בי." ואז, כשפלטה עוד, מתנשמת תחת נשיקותיו:
"בכל זאת זה מעליב אותי בעצם," נראָה לו שבאמת לא יהיה כל רע בכך אם יכתוב לידיד הכל.
"כזה אני ועליו לקבל אותי כמו שאני," אמר בלבו, "אינני יכול לגזור מעצמי אדם שאולי היה מתאים יותר ממני לידידות אתו."
ואכן, במכתב הארוך שכתב לידידו ביום ראשון ההוא לפני הצהריים, בישׂר לו על אירוסיו בזו הלשון:
"את הבשׂורה הכי טובה שמרתי לי לסוף.
התארסתי עם נערה אחת, העלמה פרידה בּרַנדֶנפֶלד, בת למשפחה אמידה, שהשתקעה כאן זמן רב אחרי שנסעת ולכן אין להניח שאתה מכיר אותה.
עוד תימָצא לי הזדמנות לספר לך על ארוסתי ביתר פירוט, היום די לך שתדע שאני מאושר בהחלט ושהשינוי היחיד שחל ביחסינו הוא שעכשיו, במקום ידיד סתם יש לך ידיד מאושר.
וגם ארוסתי, ששולחת לך דרישת שלום לבבית ובקרוב תכתוב לך בעצמה, תהיה לך מעתה ידידת אמת, דבר שרווק לא יזלזל בו.
יודע אני שדברים רבים מעכבים אותך מלבקר אצלנו, ואולם, האם אין נישׂואַי ההזדמנות הראויה להתייחס בביטול לכל המכשולים?
אבל אם כך ואם כך, אל תתחשב כלל בדברי אלה ותנהג רק על פי שיקול דעתך."
כשהמכתב הזה בידו ישב גיאורג שעה ארוכה אל שולחן הכתיבה שלו ופניו אל החלון.
למכר שעבר ברחוב ובירך אותו לשלום לא החזיר אלא חיוך מפוזר.
לבסוף טמן את המכתב בכיסו, יצא מחדרו ודרך מסדרון קטן נכנס אל חדרו של אביו, שלא היה בו זה חודשים.
בדרך כלל גם לא היה צורך בכך, שהרי היה מתראה עם אביו בקביעות בבית-העסק, את ארוחת הצהריים היו אוכלים במסעדה יחד, ובערב אמנם אכל כל אחד מהם כרצונו אבל אחר-כך, כשלא יצא גיאורג לבלות, כמנהגו, עם ידידים או לבקר, כבעת האחרונה, את ארוסתו, היו על פי רוב יושבים עוד שעה קלה, איש איש עם עיתונו, בחדר המגורים המשותף.
גיאורג השתומם לראות כמה חשׁוך חדרו של אביו אפילו בבוקר שטוף שמש כזה.
כה רב אפוא הצל שמטילה החומה הגבוהה המתנשׂאת מעבר לחצר הצרה.
האב ישב על יד החלון בפינה שהיתה מקושטת בכל מיני מזכרות מהאם המנוחה, וקרא עיתון שהחזיק לפני עיניו במצודד מתוך ניסיון למצוא תקנה לאיזה ליקוי בראייתו.
על השולחן היו שאריות ארוחת הבוקר, שכנראה לא אכל ממנה הרבה.
"אה, גיאורג!" אמר האב ומיד בא לקראתו.
בלכתו נפתח חלוקו הכבד ושוליו התבדרו סביבו – "אבי עדיין ענק," אמר גיאורג בלבו.
"חשׁוך כאן כל-כך, ממש בלתי-נסבל," אמר אחר-כך בקול.
"נכון, באמת חשוך," ענה אביו.
"וגם סגרת את החלון?"
"כך אני מעדיף."
"הרי ממש חם בחוץ," אמר גיאורג כמין תוספת לדבריו הקודמים, והתיישב.
האב פינה את כלי ארוחת הבוקר והניח אותם על שידה.
"בעצם רק רציתי לומר לך," המשיך גיאורג, שעקב בפיזור דעת גמור אחר תנועותיו של הזקן, "שבכל זאת כתבתי לפטרבורג על אירוסי." הוא שלה קצת את המכתב מכיסו וחזר ושמט אותו פנימה.
"לפטרבורג?" שאל האב.
"נו, לידידי," אמר גיאורג ותר למצוא את עיני אביו.
בבית-העסק הוא אחר לגמרי, חשב, איך הוא מתרווח לו פה בכיסאו ומשלב את זרועותיו על חזהו.
"כן.
לידידך," אמר האב בהטעמה.
"הלוא אתה יודע, אבא, שבהתחלה רציתי להסתיר ממנו את אירוסי.
מתוך התחשבות בו, לא משום סיבה אחרת.
אתה עצמך יודע, הוא איש קשה.
אמרתי לעצמי, אמנם ייתכן שייוודע לו על אירוסי ממקור אחר, אם כי אין זה מתקבל על הדעת בחיי הבדידות שהוא חי – את זה לא אוכל למנוע – אבל ממני עצמי אסור שייוודע לו הדבר."
"ועכשיו שינית את דעתך?" שאל האב, הניח את העיתון הגדול על אדן החלון ואת משקפיו על העיתון, וכיסה את המשקפיים בכף ידו.
"כן, עכשיו שיניתי את דעתי.
אם הוא ידיד טוב שלי, אמרתי לעצמי, האירוסים המאושרים שלי יגרמו אושר גם לו.
ולכן לא היססתי עוד להודיע לו.
אבל לפני שאני משלשל את המכתב, רציתי לומר לך את זה."
"גיאורג," אמר האב והרחיב את פיו חסר השיניים, "תקשיב לי!
באת אלי בעניין הזה כדי להתייעץ אתי.
אין ספק שעל כך אתה ראוי לשבח.
אבל זה לא כלום, גרוע מלא כלום, אם לא תגיד לי עכשיו את כל האמת.
אינני רוצה לבחוש ולעורר עניינים שאינם נוגעים לזה.
מאז מות אמנו היקרה קרו כמה דברים לא יפים.
אולי יבוא גם זמנם, ואולי אפילו יבוא מוקדם משאנחנו משערים.
בבית-העסק נעלמים מעיני כמה דברים, אולי לא מסתירים אותם ממני – אינני רוצה להניח כרגע שמסתירים אותם ממני – כבר אינני חזק דיי, זיכרוני הולך ונחלש, אינני יכול עוד לעקוב אחרי כל הדברים הרבים.
ראשית, זו דרך הטבע, ושנית, מותה של אמנו האהובה היה לי מכה קשה הרבה יותר משהיה לך.
– אבל מאחר שאנחנו עוסקים כרגע בעניין הזה, במכתב הזה, אני מבקש ממך, גיאורג, אל תשקר לי, זה דבר של מה בכך, דבר שחבל להשחית עליו אפילו נשימה אחת, אז אל תשקר לי.
באמת יש לך הידיד הזה בפטרבורג?"
גיאורג קם נבוך.
"נניח לידידים שלי.
אלף ידידים אינם שקולים בעיני כנגד אבי.
אתה יודע מה עולה בדעתי?
שאתה לא חס על עצמך די.
והרי הגיל תובע את שלו.
לא אוכל להסתדר בבית-העסק בלעדיך, אתה יודע יפה מאוד, אבל אם בית-העסק מסכן את בריאותך, כבר מחר אני סוגר אותו לצמיתות.
אי אפשר ככה.
אנחנו חייבים לשנות מיד את אורח חייך.
לשנות מן היסוד.
אתה יושב לך כאן בחושך, ובחדר המגורים היה לך אור בשפע.
במקום לחזק את עצמך כראוי, אתה בקושי טועם מארוחת הבוקר.
אתה יושב בחלון סגור, והרי האוויר היה מיטיב לך כל-כך.
לא, אבי!
אני אזמין את הרופא ואת הוראותיו נמלא.
נתחלף בחדרים, אתה תעבור לחדר הקדמי, ואני הֵנה.
זה לא ישנה לגביך כלום, הכל יועבר אתך לשם.
אבל כל זה לא דחוף, עכשיו תשכב עוד קצת במיטה, אתה זקוק בהחלט למנוחה.
בוא, אעזור לך להתפשט, תראה שאני יכול.
ואולי אתה רוצה לעבור מיד לחדר הקדמי, ושם תשכב בינתיים במיטה שלי.
זה יהיה נבון מאוד דווקא."
גיאורג עמד קרוב מאוד לאביו, שהשפיל את ראשו השׂב הפרוע אל חזהו.
"גיאורג," אמר האב חרש, בלי נוע.
גיאורג כרגע מיד על יד אביו, וראה בפניו העייפות של האב את האישונים המוגדלים נעוצים בו מזוויות העיניים.
"אין לך שום ידיד בפטרבורג.
תמיד היית בדחן וגם אתי הרשית לעצמך להתבדח.
למה זה יהיה לך ידיד דווקא שם!
לא ייתכן, בשום פנים לא."
"תנסה להיזכר, אבא," אמר גיאורג והקים את אביו מהכיסא, ועכשיו, כשעמד האב לפניו חסר כוח, פשט מעליו את החלוק, "לפני כמעט שלוש שנים הוא ביקר אצלנו, ידידי.
אני עוד זוכר שלא חיבבת אותו ביותר.
לפחות פעמיים אמרתי לך שהוא איננו אף על פי שבאותה שעה ממש ישב אצלי בחדר.
יכולתי דווקא להבין את הסלידה שלך ממנו, יש לו לידידי כל מיני מוזרוּיוֹת.
אבל אחר-כך בכל זאת שוחחת אתו בְּעניין.
אפילו הייתי אז גאה מאוד שאתה מקשיב לו, מנענע בראשך ושואל שאלות.
אם תחשוב רגע, בוודאי תיזכר.
הוא סיפר אז סיפורים מדהימים על המהפכה הרוסית.
למשל, איך, כשביקר בקייב לרגל עסקיו, ראה במהלך מהומה כומר עומד על מרפסת, חורט לו צלב דם גדול בכף ידו, מניף את היד וקורא אל ההמון.
הרי אתה עצמך חזרת וסיפרת מזמן לזמן את הסיפור הזה."
בינתיים עלה בידי גיאורג לשוב ולהושיב את אביו ולפשוט בזהירות את מכנסי הטריקו שלבש מעל לתחתוני הפשתן, וגם את גרביו.
למראה הלבנים הלא כל-כך נקיים האשים את עצמו על שהזניח את אביו.
אין ספק שגם ההשגחה על החלפת הלבנים של אביו היתה מכלל חובותיו.
הוא עדיין לא דיבר עם ארוסתו במפורש על תוכניותיהם לגבי עתידו של אביו, כי בלי לומר זאת הניחו שניהם שהאב יישאר לבדו בדירה הישנה.
אבל עכשיו החליט החלטה נחרצת לקחת את אביו עמו אל מעונו החדש.
שהרי כשהביט בו היטב כמעט היה נדמה לו שהטיפול שיקבל שם האב כבר עלול לבוא מאוחר מדי.
בזרועותיו נשא את אביו אל המיטה.
הרגשה נוראה אחזה אותו כשבזמן שצעד את הצעדים הספורים אל המיטה שם לב שאביו משחק על חזהו בשרשרת שעונו.
תחילה אף לא הצליח להשכיבו על המיטה, כל-כך חזק נאחז בשרשרת השעון.
אבל ברגע שכבר שכב על המיטה היה נדמה שהכל כשורה.
הוא התכסה בעצמו ואחר-כך אף משך את השמיכה יפה יפה עד מעבר לכתפיו.
ונשא אל גיאורג מבט לא בלתי-ידידותי.
"אז עכשיו אתה זוכר אותו, לא?" שאל גיאורג וניענע לו בראשו לעודדו.
"אני מכוסה טוב עכשיו?" שאל האב, כאילו אינו יכול לראות אם כפות רגליו מכוסות כראוי.
"אתה רואה, נעים לך במיטה," אמר גיאורג והיטיב סביבו את השמיכה.
"אני מכוסה טוב?" חזר האב ושאל, ונראה היה שהוא מצפה בדריכות לַתשובה.
"אל תדאג, אתה מכוסה טוב."
"לא!" קרא האב והתשובה ניחתה על השאלה, והשליך מעליו את השמיכה בכוח רב כל-כך, שלרגע נפרשׂה כולה במעוּפה, ונעמד זקוף על מיטתו.
רק בידו האחת נגע קלות בתקרה.
"רצית לכסות אותי, כן, אני יודע, ילד מוצלח שלי, אבל אני עוד לא מכוסה, לא ולא.
וגם אם זו שארית כוחי, היא תספיק לך, תספיק לך די והותר.
ודאי שאני מכיר את ידידך.
הוא היה יכול להיות לי בן כלבבי.
הלוא בגלל זה רימית אותו כל השנים האלה.
למה, אם לא בגלל זה?
אתה חושב שלא בכיתי עליו?
הלוא בגלל זה אתה מסתגר לך במשרד, אסור להפריע, המנהל עסוק – רק כדי שתוכל לכתוב את המכתבים הצבועים האלה שלך לרוסיה.
אבל אבא, תודה לאל, לא צריך שילמדו אותו לגלות את צפונותיו של בנו.
עכשיו, כשחשבת שהכנעת אותו, הכנעת אותו ככה שאתה יכול לשבת עליו בישבנך והוא לא יזוז, עכשיו החליט האדון בני להתחתן!"
גיאורג הרים את עיניו אל דמות הבלהות של אביו.
הידיד מפטרבורג, שאביו היטיב כל-כך להכירו פתאום, נגע אל לבו כמו שלא נגע אל לבו מעולם.
הוא ראה אותו אובד ברוסיה הרחוקה.
הוא ראה אותו בפתח חנותו הריקה, הבזוזה.
עדיין עומד איכשהו בין שברי המדפים, הסחורות המרוטשות, מנורות הגז הנופלות.
למה היה צריך להרחיק כל-כך?
"אולי תביט אלי!" קרא האב, וגיאורג נחפז לגשת, כמעט בפיזור נפש, אל המיטה, כדי להבין הכל, אבל נעצר באמצע הדרך.
"כי היא הרימה את החצאיות שלה," התחיל האב מצייץ, "כי היא הרימה את החצאיות שלה ככה, האווזה המגעילה," ולשם המחשה הרים גבוה את כותונתו עד שנגלתה על ירכו הצלקת משנות המלחמה שלו, "הרימה את החצאיות שלה ככה וככה וככה, לכן התחלת אִתה, וכדי שתוכל להתעסק אִתה באין מפריע חיללת את זכר אמנו, בגדת בידידך ואת אביך תקעת במיטה, כדי שלא יוכל לזוז.
אבל הוא יכול לזוז, יכול או לא?"
והוא עמד בלי להיאחז ובלי להישען והניף את רגליו.
הוא קרן מגודל התובנה שלו.
גיאורג עמד באחת הפינות, רחוק ככל האפשר מאביו.
לפני שעה ארוכה גמר בדעתו להשגיח על הכל בשבע עיניים, כדי שלא יעקפוהו ויפתיעוהו באיזה אופן, מאחור, מלמעלה.
עכשיו שב ונזכר בהחלטה ההיא שנשכחה מזמן, ושכח אותה, כמי שמשחיל חוט קצר בקוף של מחט.
"אבל הידיד בכל זאת לא נבגד!" קרא האב, ואצבעו הנעה הֵנה והֵנה הוסיפה תוקף לדבריו.
"אני הייתי נציגו פה."
"שׂחקן!" לא יכול גיאורג להתאפק מלקרוא, ומיד עמד על הנזק שגרם ובעיניים קופאות נשך – מאוחר מדי – את לשונו, עד שהתנודד מרוב כאב.
"כן, מובן שהצגתי הצגה!
שׂחקן!
זו המילה!
איזו עוד נחמה נותרה לאב הזקן האלמן?
תגיד – ולרגע התשובה הקצרה הֱיֵה עוד בני החי – איזו ברֵרה נותרה לי בחדרי האחורי, רדוּף עובדים לא נאמנים, זקֵן עד עצמותי?
ובני התהלך לו צוהל בעולם, סגר עסקות שאני הכנתי, התהפך והתגלגל מרוב נחת, והסתלק לו לעיני אביו בפנים חתומות של איש הגון!
אתה חושב שלא אהבתי אותך, אני, שמחלצַי יצאת?"
עכשיו הוא יתכופף, אמר גיאורג בלבו, הלוואי שיפול ויתרסק!
המילה הזאת שרקה-חלפה בראשו.
האב התכופף, אבל לא נפל.
ומאחר שגיאורג לא קרב אליו, כמו שציפה, שב והזדקף.
"תישאר במקומך, אינני זקוק לך!
נדמה לך שעוד יש לך הכוח לגשת הֵנה ורק מפני שאינך רוצה אינך ניגש.
אתה טועה טעות גדולה!
עדיין אני הרבה יותר חזק ממך!
אילו הייתי לבדי אולי הייתי נאלץ לסגת, אבל אמא העבירה לי את כוחהּ, עם ידידך קשרתי קשר מצוין, הלקוחות שלך הם פה בכיסי!"
"אפילו בכותונת יש לו כיסים!" אמר גיאורג בלבו ודימה לו שבאמירה הזאת יוכל להוציא לו שם רע בעולם כולו.
רק לרגע דימה לו זאת, כי שוב ושוב שכח הכל.
"נראה אותך בא לקראתי שלוב זרוע עם ארוסתך!
על המקום אני מסלק לך אותה, כמו כלום!"
גיאורג העווה את פניו כלא מאמין.
האב רק ניענע בראשו, לחיזוק דבריו, אל פינתו של גיאורג.
"כמה שיעשעת אותי היום כשבאת ושאלת אם לכתוב לידידך על האירוסים.
הוא הלוא יודע הכל, טיפשון, הכל הוא יודע!
הרי כתבתי לו, כי שכחת לקחת ממני את כלי הכתיבה.
לכן הוא לא בא הנה זה שנים, הלוא הוא יודע הכל פי מאה יותר טוב ממך, את המכתבים שלך הוא מועך בידו השמאלית, בלי לקרוא אותם, ואילו בימינו הוא מחזיק לפניו את המכתבים שלי וקורא!"
מרוב התלהבות הניף את זרועו מעל לראשו.
"הוא יודע הכל פי אלף יותר טוב!" קרא.
"פי עשרת אלפים!" ניסה גיאורג להלעיג על אביו, אבל עוד בפיו נשתווה למילים צליל רציני עד מוות.
"כבר שנים אני מחכה ומצפה שתבוא אלי בשאלה הזאת!
אתה חושב שיש דבר אחר שמעסיק אותי?
אתה חושב שאני קורא עיתונים?
הִנֵה!" והוא השליך אל גיאורג דף של עיתון, שאיכשהו נסחב אתו למיטה.
עיתון ישן, שגיאורג אפילו לא שמע את שמו.
"הרבה זמן לקח לך להבשיל!
בינתיים הלכה אמא לעולמה, לא זכתה להגיע ליום המשמח הזה, הידיד הולך ונהרס ברוסיה שלו, כבר לפני שלוש שנים היה צהוב כל-כך שיכולת להשליכו לפח, ואני, הלוא אתה רואה באיזה מצב אני.
הרי לשם זה יש לך עיניים!"
"אם כך, עקבת אחרי!" קרא גיאורג.
והאב פלט ברחמים:
"את זה בוודאי רצית לומר קודם.
הרי כעת זה כבר לא לעניין."
ובקול רם יותר:
"ובכן, עכשיו אתה יודע מה היה חוץ ממך, עד עכשיו ידעת רק על עצמך!
אמנם נכון שהיית ילד תמים, אבל נכון כפליים שהיית איש שׂטני!
ועל כן דע לך:
עכשיו אני גוזר עליך למות בטביעה!"
גיאורג הרגיש שהוא מגורש מהחדר, החבטה שהשמיע מאחוריו האב בנופלו על המיטה עוד הידהדה באוזניו גם בחוץ.
במדרגות, שירד בהן בריצה כאילו הן מִשטח משופע, נתקל במשרתת שלו, שעלתה ברגע זה לסדר את הדירה אחרי הלילה.
"ישו!" הצטעקה וכיסתה את פניה בסינרה, אבל הוא כבר נעלם.
מהשער זינק, את הכביש עבר-נסחף אל המים.
וכבר תפס בחוזקה את המעקה, כרעֵב התופס דבר מאכל.
הוא קפץ מעליו כבצעירותו, כשהיה מתעמל מצוין, גאוות הוריו.
הוסיף להיתלות עליו בידיו ההולכות ורפות, תר וגילה בין מוטות המעקה אוֹמניבּוּס, שבלי קושי יבלע בוודאי את קול נפילתו, וקרא חרש:
"הורים יקרים, הלוא אהבתי אתכם תמיד," והפיל עצמו מטה.
ברגע זה עברה על הגשר תנועה אינסופית ממש של כלי רכב.
*מתוך הקובץ "רופא כפרי וכתבים אחרים שהתפרסמו בימי חייו של הסופר", הוצאת עם עובד, 2000.
…וּמָצָא אוֹתָם יְשֵׁנִים מִיָּגוֹן… המילים הראשונות של הבוקר, המשפט המסומן בספר עם הסימניות, מתנה ממארי, והשמש עולה מעל הערמונים בטיילת המזרקה, שם אין עדיין איש, אין כלב, רק עקעק שמנתר על שביל החול לפני הצל הארוך שלו.
השעון בנעל ליד המיטה, המעורר הקטן מפֵּרוּ, עמד מלכת;
לפי האור, הוא היה אמור לצלצל בעוד שעה.
עורבים, בלהקות ענק במבנים מתחלפים, עפים כל בוקר מעל הבית אל הפארק, אל הסנהיידה.
החדרים בהירים, המים כמעט חמימים, ומשחת השיניים, נטולת המנתול, נושרת מהפה לאחר תנועה קצרה של המברשת – רגע שבו עוצמים עיניים, נושמים עמוק ומתחילים שוב את היום, שאתמול כבר היה נדמה שגברנו עליו.
וּמָצָא אוֹתָם יְשֵׁנִים.
לגימה של תה ליד שולחן המטבח, הרדיו, שתי דקות של חדשות, אומרים שימשיך להתחמם בקיץ הזה, ששובר שיאים;
עצי התרזה ברחוב בְּליכֶר נראים מאובקים, הדשא המלאכותי במגרש הספורט מכה גלים, מי יודע מה הוא מדיף בחום היום.
לעולם לא דורכות עליו לא חיה, לא ציפור, לא אחת החולדות הרבות שאצות לדרכן בסבך השיחים.
לצחצח את הנעליים, לארוז את התרמיל הקטן, ארנק, מפתחות.
למרות שעות השינה המעטות שום טשטוש, שום גישוש מיותר, הכול, אפילו כפתור החולצה הכחולה שמארי עוד הספיקה לגהץ, מעוגן באיזו רצינות שלא הכיר בעצמו עד כה.
הוא נועל את הדלת, חוצה את המסדרון ופותח את הדירה שלה, שני חדרים שפונים לחצר האחורית, דירה קטנה משלו, מסודרת יותר, עץ לבנה מצל על כולה, וראול נכנס לחדר השינה ומוריד מהקיר את האיקונה, אנה הקדושה, לא גדולה בהרבה מכרטיס אשראי, גם הממחטה הלבנה שבה הוא עוטף אותה מגוהצת.
בתוך שמונה דקות הוא מגיע לבריכת פּרינְצֶנְבּאד;
בשעה הזאת אין כמעט תנועה, אופניים מעטים שעונים על החומה, הקופה עוד סגורה.
כתריסר גברים ונשים מחכים מול השער, זוג הפנסיונרים השמנים בראש.
השניים, מצוידים בעיתונים, צידניות ורדיו קטן, נשארים תמיד ברחבת הקפיטריה עד שעת הסגירה בשמונה בערב, אוכלים ושותים בהתמדה, פותרים תשבצים בזה אחר זה ולעולם, גם לא בחום הכבד ביותר, אינם נכנסים למים.
האחרים הם אנשים בכושר מעולה, שמדפדפים בלוחות זמנים, כמעט כל יום אותם אנשים, ששוחים את הבריכות שלהם משבע עד קצת לפני שמונה וממהרים משם על אופניים רגילים ואופני הרים עם יותר מעשרים הילוכים ומנעולים אלקטרוניים.
כאשר נפתח השער כולם שולפים את המנוי החודשי שלהם;
כמה גברים פותחים את כפתורי החולצה כבר בדרכם למלתחות, וגם ראול משליך את התרמיל שלו לתוך הארונית הפתוחה, מספר חמישים ושלוש, כמו תמיד.
בגד ים, משקפי שחייה, צמיד עם מפתח, ואחרי מקלחת מהירה, קרה, האכזבה הראשונה:
בריכת האימונים סגורה, עבודות ניקיון.
האחרים רוטנים וממשיכים הלאה, לבריכה השנייה, המחוממת, שמתחת לעצי השיטה, הגדושה וגועשת כל שעות היום, צרחות שנשמעות למרחקים.
המים בבריכה הזאת ידועים לשמצה:
שערות, מסטיקים, עלים מרקיבים ופלסטרים מוכתמים באדום עכור צפים על פניהם.
השחיינים קוראים לה "הקדרה".
הוא נעמד.
העובד במדים האפורים, שמעביר על קרקעית בריכת האימונים את המכשיר המנצנץ שמחובר למשאבה, מכווץ לרגע את הגבות אבל לא מרים מבט.
הוא מתקדם לאורך המרצפות, שורה אחרי שורה, נשארו לו רק עוד שלוש, וראול מתיישב על קצה רחבת השיזוף, עושה תרגילי נשימה ובוהה במשטח המבריק, בהשתקפות הצפצפות בכחול הרוטט.
להתחיל, לפייס את היום על כל אפשרויות החורבן שמקופלות בו בקפיצה אחת אל תוך המראה הזאת.
זה הדבר היחידי שנכון עכשיו.
ומעבר לזה קצה הפחד:
דלת זכוכית, מסדרון ארוך, ציוצים בפארק ההומה, נשים בחלוקים חדשים, נשים צעירות, שאוחזות בבטנן ועושות צעדים קטנים, מעיקים, בגרביוני הלחץ שלהן.
זה מספיק.
מעבר לזה הדמעות האחרונות, כאב קצר שאחריו הכול טוב יותר, תאמין לנו, למה לא באת קודם.
אבל מארי, מחט עבה בזרועה – תרומת דם עצמית, למניעת זיהומים – מארי צוחקת את הצחוק הבהיר שלה, הצעיר מצחוקו בשתיים-עשרה שנה כמעט, ומראה לו את המתנה של השכנה שהשתחררה אתמול, כריתה מלאה, וחזרה וחצתה שוב את הפארק הגדול של בית החולים והביאה לה את התלתן המרובע שגילתה ליד השער.
מערכות חיסוניות, נוגדנים, אלפיים מטר ביום.
ומי אתה?
מלווה, שתמיד נמצא כאן, בכל בדיקה, בכל אולטרסאונד, שמנגב לה את הג'ל מהבטן ואפילו מודד את לחץ הדם.
הרופאים נהיים זהירים, פחות מזלזלים, האחיות מחייכות קצת יותר, והמרדים חוזר ומתיישב כשהוא שומע את המילים שיתוק עמוד השדרה.
האם כבודו עמית?
עננים לבנים מול החלון, כמה פרפרים, והוא מניח את העט הנובע על המיטה ומצביע על הקו המקווקו.
אבל מארי כבר לא רוצה לדעת על מה היא חותמת, מארי עייפה, גומרת את המרק שלה, בולעת את הכדור, מסתכלת בוורדים.
להתראות מחר, נשמה שלי.
תבוא מוקדם?
האחיות בתא הזכוכית שלהן מנופפות לו לשלום, הוא מנופף בחזרה עם הטפסים, עולה במעלית ותוקע אותם בתיבה של ההנהלה, גם את זה שבו החולה מצהירה שבמקרה של מוות היא מסכימה לנתיחת גופה.
ושאותו לא הציג לה.
האיש במדים מושך את המכשיר המנצנץ מהברכה, צועד צעד אחד הצידה ומתחיל לנקות את שורת המרצפות הבאה.
לא חולה כמעט אף פעם, שום ניתוח, וראול עם כל הידע המיותר, חומר הגלם של הפחד שלו, הוא ראה אנשים מתים בניתוחים פשוטים בהרבה – חריגוּת קלה, רקמות חלשות, צינור ההנשמה מתחכך באחד מעורקי הראש ופתאום דם, בקשת גבוהה, ואף אחד מהרופאים הרבים לא מצליח להציל אותו, את תלמיד התיכון האתלטי שבסך הכול הסירו לו תוספתן, ושגרונו הפעור משמיע כעת צליל אחרון ממושך, כמעט נזעם.
מי יספר למנהל המחלקה?
ובכמה חדרי חולים ביקר שהיו כמו החדר הזה, בהירים, ידידותיים, "פרגים" של אמיל נולדה?
כמה כובעי ניתוח הושיט לחולים:
שלום, קדימה, אתה עוד צריך לשירותים?
ומארי נשארת שם הרבה זמן, המון, כך נדמה לו;
האחות בתחנה מציצה בשעון, התלמידה מפהקת, בוהה מבעד לחלון, העלווה מרשרשת, והוא לוקח את הגיליון הרפואי וקורא את נתוני לחץ הדם, שכבר מזמן הוא מכיר בעל פה.
סוף סוף היא באה, סוגרת מאחוריה את הדלת ומסתכלת ביד שלה, בדקירות בגבה.
פותחת שוב את הדלת, מושיטה יד פנימה ומכבה את האור.
הראיתי לך כבר את הגילוח?
ממש פאנקיסטי.
והתלמידה צוחקת ועוזרת לה להיכנס למיטה.
ראול לוקח מהאחות את כובע הניתוח, גם את זה הוא עושה בעצמו, דוחף את התלתלים האדמוניים אל מתחת לשולי הגומי ומרופף מעט את הסגירה.
את נראית נהדר.
אבל מארי מרגישה שיותר מכל הוא היה רוצה פשוט להתייפח, ברור שהיא מרגישה את זה, והיא מלטפת את זרועו.
יהיה טוב, תאמין לי, אתמול הם עשו עוד בדיקה, אפילו הפרופסור היה שם.
הכול בסדר.
תהיה כאן כשאתעורר?
אתה כאן?
כרכוש הגלגלים על סף המעלית, ומתוך תא הפלדה עוד קריצה ומצמוץ בלי שום פחד, כך נדמה לו, בהשפעת הכדור.
אחר כך הדלת מתחילה להיסגר והוא מטה, כמוה, את הראש, מבט אחרון.
שלום.
בשיניים חשוקות, באגרופים קמוצים, הוא נכנס לחדר ההמתנה, מפיל בלי משים כמה מגזינים מהשולחן, מועד על המחצלת בדרכו למרפסת.
בבניין ממול ציור ילדים, ציפור בלי מקור, על הגג מסוק, והוא תולש מהאדנית קומץ פרחים, פרחי גרניום, ומפזר אותם מעבר למעקה.
הרוח מעיפה אותם בחזרה במשב חמים.
אני כאן.
בלי לאכול ובלי לשתות, זו החלטה שהוא לא יכול לנמק ובכל זאת היא נכונה בעיניו.
לא לאכול כלום, לא לשתות כלום, לא להישען על כלום, לא על הכיסא ולא על משקוף הדלת וגם לא על מעקה המרפסת, כל עוד מנתחים אותה.
שעתיים, שלוש.
ואז עוד שעתיים, שבהם היא נשארת בחדר ההתאוששות, והאחות הידידותית, פולנייה, מניחה מגש ליד הטלוויזיה הכבויה, כריכים ותה.
ראול מודה לה ולא נוגע בכלום.
לחכות.
ותמיד שוב הבהלה, כשדלתות המעלית נפתחות וחולה שהרגע נותחה מובלת לתחנה, ערה או ישנה על הכרית התפוחה, ולעתים אפשר לזהות אותה רק במבט שני;
צללי הצמחים על מחיצת הזכוכית הצבעונית שמפרידה בין החדר למסדרון נראים לו כמו צללית פניה של מארי, ולרגע הוא עוצם קצרות את עיניו, ואז האישה שואלת אותו:
ואתה?
כמה זמן אתה עוד מתכוון לשבת פה?
יותר מעשרים שנה.
הוא נכנס לבר ליד הקליניקה האוניברסיטאית שבו השתכר אחרי שהחליט להיפרד לעד מהסטטוסקופ.
לא עוד סבל ומוות ושקרים של תקווה, לא עוד התרוצצות העכברים הזאת בחלוקים לבנים, לא עוד רופאים שדורכים על גופות בדרכם להיות רופאים בכירים… הוא רצה לנוח, אולי לחקור, הוא רצה לחיות, לנסוע – ואולי עוד משקה מהמלצרית הזאת.
היה חשוך שם כל כך שלא הצליח למצוא את הכסף הקטן, אבל השיער שלה זהר בכל המראות.
היא הביאה לו קפה.
אז אתה האיש, לחשה כשהתנשקו בפעם הראשונה, כעבור יום אחד בלבד, בשעת בוקר מאחורי הבר, והפנים שלה, הפה, קשתות הגבות וקו המצח נראו לו כבר אז כמו כתב מקודש שהבליח פתאום, וכתובות בו המילים שיחננו אותו לתמיד.
עשרים שנה.
הרף עין.
הוא מרים את סרט הסימון האדום-לבן, מתיישב על המקפצה, והפועל מאיים עליו באצבעו בארשת ידידותית, ממרק את השורה האחרונה.
ואז כבר ערב, כשהדלת נפתחת והמיטה מתגלגלת מתוך המעלית;
כשהלב פתאום פועם בגרונו ובתוך שניים-שלושה צעדים הוא נעמד למראשותיה ולוחש לאחות בחיוך, לאט!
מארי, שעֵרה ומסתכלת עליו בתדהמה, מנסה להבין איפה היא, וכל פניה שאלה אילמת – אתה?
אז מה קרה?
מארי חיוורת מאי פעם, כמעט אי אפשר להבחין בין השפתיים לעור, והיד שלה, שאותה הוא תופס – ושלא משיבה לו לחץ, מובן שלא – היד עם הצינורית בגבה, קרה.
הוא עוזר לאחיות למקם את המיטה בחדר, תולה את שקיות העירוי על המעמד, מצמיד את צינור הניקוז לכתונת ואת השקית המלאה למחצה לשולי המיטה.
אחר כך הוא פורק את הבקבוקים עם הגלוקוזה ואת אלה עם תמיסת המלח, שנים-עשר מכל סוג, ומווסת את הטפטפת.
האחיות מודות לו ומשאירות אותו לבד עם מארי.
היא ישנה.
בקלסר הגיליון הרפואי והממצאים אין דו"ח ניתוח, והוא ממשש את הדופק, שדוהר אמנם, אבל לחץ הדם תקין.
בזהירות הוא מרים את השמיכה, הבטן חומה מנוזל החיטוי, החתך מכוסה רק בתחבושת;
הוא צמוד ממש לקו המפשעה המגולחת, נמתח מעצם אגן אחת לשנייה, ומארי, בלי לפקוח עיניים, שואלת בשקט:
איך זה נראה?
נהדר, הוא אומר בבהלה, מובן שזה מה שהוא אומר, את לא צריכה בגד ים חדש.
הם עשו חתך אופקי ותפרו רק את שכבות העור התחתונות;
העליונה סגורה בדבק.
אין תפרים.
כמעט אי אפשר יהיה לראות את הצלקת.
היא מכחכחת בגרונה, בולעת.
בינתיים אסור לה לשתות כלום.
השפתיים יבשות.
ואתה יודע, היא לואטת, מה הם אמרו לי לפני זה?
מה הם גילו?
הוא שותק, מחכה, אבל עכשיו היא שוב נרדמה:
משכך הכאבים, ששתי אמפולות ממנו עוד נותרו על השולחן.
נוזל השטיפה האדום בהיר, מטפטף מן הצינור שתקוע בנקב ליד התפר, נוזלים ודם, רק מעט ממנו, צובע הכול.
אבל הערכים בכל אופן טובים, גם אם הוא לא מצליח לקרוא את המועד האחרון שבו לקחו דמים, החותמת מטושטשת, והוא מתיישב על הכיסא ליד המיטה ואוחז בידה.
ורדים ראשונים מרכינים ראש, ולמרות החלון הפתוח, שקט;
כמעט אין אנשים בפארק עדיין, נשמע כרכוש חרישי של כלים וסכו"ם ממחלקת הילדים שממול, וחתולה מתגנבת באיטיות על פני המדשאה, חוצה את התלתן הסמיך.
ראול מתבונן בישנה, במצח הבהיר שלה, בנמשים מתחת לקו השיער האדום-זהוב.
האף קצת עקום בחלקו העליון, תאונת אופניים בילדות, קו השפתיים נראה לו מאז ומתמיד איטלקי, והוא חושב על הזמן, שרשם את אותותיו גם בפנים האלה, שאמנם צעירות מעט משלו – אבל מנוסות יותר במי יודע כמה אהבה.
אהבה בוטחת ומובנת מאליה, אהבה שאין עליה עוררין, שתמיד בלבלה ולעתים קרובות ביישה אותו;
שקיבלה עליה כמעט הכול, כל ויתור, כל מצב רוח שלו, כל מעשה של אי צדק ואכזריות מצדו;
אהבה שתמיד היתה חכמה משניהם ועמדה גם במבחנים הקשים ביותר.
כאשר צלצל אליה מבויש ולא לגמרי מפוכח אחרי פרידה של שמונה חודשים כמעט שבה לא דיברו ולא התכתבו זה עם זה – הוא עמד בבר של מלון בסוונסי שבווילס, וחברת התרופות, שאת התערוכה שלה אמור היה להקים שם פיטרה אותו – היא אמרה רק:
הגיע הזמן!
עוד רגע היה נמאס לי.
ועכשיו הכאב, הבליעה היבשה, הקווים סביב הפה נחרתים עמוק יותר, והוא שובר את האמפולה, מוסיף את החומר לשקית העירוי.
איפשהו מאחורי הבניין שוקעת השמש, החלונות ממול משקפים את האור, הבזק ממנו נח על לחיה של מארי, ופה ושם מבהיקה מעט פלומה, סלסול דקיק ליד האוזן.
הנשימה חרישית, כמעט שאינה נשמעת, ואחרי מבט ממושך בפנים שלה, שכמו תמיד היא מבחינה בו, כי עפעפיה מתכווצים, ראול מנשק את המצח שלה, שכבר לא קר כל כך, תולה שקית עירוי חדשה על המעמד וסוגר בשקט את הדלת.
בתא הזכוכית אין אף אחד, והוא נכנס למשרד שמאחוריו ומבקש מהאחות, שמעשנת ומעלעלת בדפים, את דו"ח הניתוח.
היא מהנהנת אמנם בראשה, אבל לא מרימה מבט.
אתה לא הבעל וגם לא קרוב משפחה, נכון?
אז לצערי אני לא יכולה להגיד לך הרבה.
בינתיים הכול תקין.
ההתערבות התבצעה באופן שגרתי למדי.
אולי חוץ מ… היא תוחבת את הקלסר למדף והוא צועד צעד אחד לעברה.
חוץ ממה!
לסיגריה יש ריח מנתול.
נו, ג'ינג'יות בהירות מדממות הרבה מאוד בניתוחים, בשביל זה התרומה העצמית.
אבל אצל החברה שלך זה לא היה ככה.
בקושי היה מה להספיג, למען האמת.
בטח משהו שקשור למופע הירח… ואת השאר היא תספר לך בעצמה, היא מוסיפה בחיוך חמוץ, ורק עכשיו רואה ראול את התג על החלוק ומגלה שהאישה, שאליה פנה כאחות, היא הרופאה התורנית הלילה.
הוא חוזר באוטובוס לקרויצברג, לרחוב ברגמן, אוכל שם משהו בבית קפה, שותה שתי כוסות יין.
למרות שזה המסלול היפה יותר, הוא לא עובר דרך בית הקברות בדרכו הקצרה הביתה.
הוא שוכב על המיטה של מארי וצופה בטלוויזיה.
אבל אז הוא מתעייף, כל הגוף כואב לו, והוא חוצה את המסדרון לדירה שלו, מצחצח שיניים, מכבה את האור.
נהיה קריר יותר, רצפת העץ הישנה חורקת.
שולי הספר בוהקים בזהב עמום.
אתה לא יכול להישאר איתי עוד שעה?
וקצת לפני חצות הצלצול, אישה על הקו, והוא, מנומנם, חושב שזו מארי.
הוא מפיל את מנורת הקריאה, מסתבך בכבל.
מארי?
ואז הוא מזהה את הקול של האחות הפולנייה:
רק רציתי לצלצל ולהודיע לך.
ניתוח חוזר.
אין מה לדאוג, זה אפילו לא דחוף, אבל ניתוח חוזר.
כבר בתשע, היא החולה הראשונה.
מה להגיד לה?
תהיה שם?
הוא מציץ בשעון מעל הסככה ונעמד על המקפצה.
אם ישחה רק קילומטר אחד וייקח אחר כך מונית, הוא יספיק.
האיש בחלוק מושך בצינור, מגלגל אותו סביב המנוע, והוא מרכיב את משקפי השחייה.
משטח המים נפרש לפניו חלק לגמרי, בתולי, ובשלוותו הוא נראה כמעט קמור, כך שראול, שכבר ערוך לקפיצה, אינו יודע לרגע אם השמים ולהקות הציפורים שצצו שוב פתאום נמצאים מעליו או מתחתיו.
וברגע שהוא רואה את השואב, את נצנוץ המכסה המבריק, הוא הודף את עצמו מהמקפצה ובקצה הצל הארוך שלה הוא צולל לתוך המים, שאינם קרים וגם לא חמים, לא צלולים וגם לא עכורים, שברגע זה בכלל אינם מים אלא חומר מבהיק כלשהו, כשם שהצעקה בצד האחר אינה אלא הדממה שבתוך הלב, חלל אינסופי שבו מתפוגג קול עדין.
הזיהוי הפתאומי של אישה חד-פעמית.
הניסוח הבהיר של אפלוליות פנימיות וההרמוניה המדהימה בדברים שתמיד חשבת שתצטרך לשאת לבדך כל החיים.
הכוח והחום שבקרבתו של אדם שתמיד מלא תקווה ונכון לאושר, והעצב הענוג שמעורר חיוכו.
כשראול מגיע לתחנה לקראת שמונה וחצי הדלת לחדרה של מארי פתוחה.
המיטה ריקה, וגבר בסרבל מצחצח את החלון ומניד אליו בראשו.
רצועות אגד דבוקות לקצה המזרון, זוג כפפות גומי ובקבוק הפלסטיק עם נוזל השטיפה מוטלים בגיגית.
על הסבון שערה אדומה יחידה, על הארונית הגיליון הרפואי ואותו טופס שלא הציג לה לחתימה, עם סימן שאלה בקצה הקו המקווקו, ולרגע אחד – האיש מטה את החלון, עוברי אורח משתקפים בזכוכית – נדמה לו שהוא מזהה בכרית השקועה את קווי המתאר שלה, רמז של צללית.
*הסיפור לקוח מתוך:
Ralf Rothmann, Rehe am Meer.
Erzählungen.
© Suhrkamp Verlag Frankfurt am Main 2006 *הסיפור תורגם בתמיכת מכון גתה.
1.
דחפת לי ליד את טבעת החותם של הסבא הנאצי שלך וביקשת שאזרוק אותה לים.
או לכל מקור מים אחר.
כי אתה לא מסוגל.
אז אמרתי:
אני לא מוכנה, הרי הוא לא הקרוב הדפוק שלי, גם לי יש שלדים בארון, הוא מלא, אין שם מקום גם לאלה שלך.
הוספתי את הטבעת לתיבת הזוועות שלי יחד עם העכביש מפלסטיק ודברים מגעילים אחרים, ושמרתי לך אותה.
שם היא מונחת עד היום, מאז נוספה לה עוד אחת.
2.
יש לנו שמות, ואפילו נורמליים לגמרי, כלומר לא שמות מפגרים כמו באבְּסי והורסט וכאלה, אבל אנחנו לא משתמשים בהם בינינו.
יש לנו כינויים.
אתה קורא לי קְרָסיבאיָה.
אני לך ליבֵּרוֹ.
ליברו, כי יש לך מחשבה חופשית.
ולא בגלל כדורגל וכל מיני בָּלָמים, כפי שאתה טוען תמיד.
אני חושבת עליך בתור איטלקי, למרות שאתה חצי רומני;
איטלקי וחופשי, כמו פרטיזנים בהרים או משהו כזה.
לפעמים אנחנו אוכלים לחם וגבינה על הרכס, מפרקים אותם בלי סכין, מתחבאים מהעננים.
מאחורינו נשמעים פיצוצים.
הם לא יתפסו אותנו.
גם לא בעוד אלף שנים.
קְרָסיבאיה, כי – אין לי מושג למה.
כי הראש שלי בחלל והרגליים עוד איכשהו נוגעות בקרקע.
המבט שלי תמיד מרחף.
רציתי להיות אסטרונאוטית, ואני מתמצאת במצנחים, כי הכנפיים שלי נשברו פעם, בדרכים.
מן הסתם הייתי אז בת אחת-עשרה, אולי שתים-עשרה.
3.
באמצע היער מצאנו במהלך השיטוטים שלנו מערה;
היינו רטובים מגשם, כבר החשיך כמעט, היה לנו קר והאכסניה הקרובה היתה במרחק 15 קילומטר, הצעתי שנעביר את הלילה במערה.
ואתה אמרת לא, כי פחדת למצוא שם דב ישן.
רציתי אז שתהיה אמיץ יותר, כמו לוחם, קאובוי, אינדיאני, שיפלח בחצים את הפחד שהרגשתי שלי.
לא היתה לי ברירה אלא להתקדם ולהילחם בדובים, עד שנרדמת בין נטיפים וזקיפים על רצפת המערה החלקלקה.
4.
כל יום שישי בקיץ בין השעות 17:00 ו-20:30 אנחנו מפגיזים את הפארק בכדורים.
5.
כשאנחנו עוברים באופניים שלנו ליד שוּגר, הזונה הכי יפה ברחוב, אנחנו עוצרים בחריקת בלמים ושואלים אותה מה מצב היבלת שלה.
היבלת נהייתה לה מהפלטפורמות האדומות, והיא מענה אותה כבר שבועות.
שוגר יפהפייה.
בעצם קוראים לא סָטְוואן והיא היתה פעם גבר.
עכשיו יש לה דגדגן מעוצב באדיבות מנתח כוכב מבנגקוק, והיא נותנת את המציצה הכי טובה בעיר.
ככה היא טוענת.
אנחנו מאמינים לה ולא רוצים הוכחות.
6.
צועני קטן, אמר הסבא שלך, זה מטבעת החותם, והתכוון אליך.
אנחנו שוזרים כתרים יפהפיים לתמונה של אבא שלך, שאף אחד לא מדבר עליו.
אנחנו מדמיינים שמאז שהוא עזב את אמא שלך הוא מפליג בים, ושלא תלה את עצמו, כפי שהיא טוענת, על עץ ביער.
קבר, קבר, מה זה כבר קבר.
שֵם על אבן, זה הכול.
אנחנו שותים לחייו ולחיי השורשים שלך וזורקים את הכוסות על הקיר, עד שהשותף שלך צורח שאנחנו מפגרים.
זונה מטונפת, ככה קרא הסבא'לה הנאצי שלך לבת שלו.
ואז אתה הסתערת, כיוונת, פגעת וביום למחרת עזבת את הכפר.
ובגלל זה הכנתי לך אחר כך תעודת הצטיינות ורקמתי לך אות על החולצה האדומה.
7.
כבר ביום הראשון אמרתי לך לא להתאהב בי.
וכשהתאהבת בכל זאת, נתתי לך סטירה.
8. חישבנו שבווספה שלך ייקח לנו 21.3 ימים להגיע לים השחור.
אם ניסע לאט.
לקח לנו 43 ימים, נהיינו ישנוניים.
בהונגריה רבנו, וכמעט חזרתי.
אבל אז באו הירח המלא והדנובה, ואתה הגעת עם המוזיקאים.
מצ'ינה, מצ'ינה, ואני כבר לא יכולתי יותר וחיבקתי אותך.
9. מיקסטייפ צד א' (הצד שלך) פרנסואז הארדי / Oh, Oh Cheri ארנסט בוּש / Heimlicher Aufmarsch ברגוביץ' / Mesečina ו- Edelezi ז'אק ברל / Ne me quitte pas דנציג / Mother
D.A.D.
/ Sleeping my day away The The / Love is stronger than Death הכוריאוגרפיה המזגזגת שלך עשתה לי סחרחורת.
צד ב' (הצד שלי) נוּבֵל ואג / This is not a Lovesong קים ויילד / Cambodia דֵד קֵנֵדיז / Holiday in Cambodia לארְד / They’re coming to take me away (haha) פוּגאזי / Waiting Room פיקסיז / Debaser דה נוֹטְוויסְט / Moron נובל ואג / Too drunk to Fuck 10.
מתי תתחתנו סוף סוף?
שואלים כל מיני.
למה בעצם אתם לא זוג?
שואלים אחרים.
11.
שתינו יחד בקבוק "ג'יימסון" וכעסנו על העולם.
אחר כך התיישבת ליד התופים, אני תפסתי את המיקרופון ושרתי בפאה ובמשקפי שמש, בהתחלה לך, לפי הקצב שלך, ואחר כך למצלמת הווידיאו, עד שהסתבכתי בכבל של המיקרופון ונחתי עם המצלמה על הרצפה ולא הצלחתי להפסיק לצחוק.
כשראיתי את ההקלטה למחרת גיליתי שהתנשקנו, לפני שאני נרדמתי ולפני שאתה לחצת על הסְטופ.
12.
שיחת טלפון:
דינג.
דינג.
דינג.
דינג.
דינג.
דינג.
אתה, מבואס לגמרי:
כן?
אני:
– זאת אני.
– מממ.
– אתה עוד במיטה?
חמש שניות אחר כך שוב אתה:
– שיט, מה השעה?
– אל תגיד לי שאתה עוד במיטה.
– למה לא?
– כי עוד פעם שלוש וחצי בצהריים, לעזאזל.
זה למה.
– פאק.
באמת?
– כן.
– אוי.
שיט.
קולות הדלקת סיגריה שלך.
– פספסת פגישה?
– אהה.
– משהו חשוב?
– אהה.
– מתי בעצם חתכת הלילה?
– לא יודע, מתישהו בבוקר.
אתה מעשן, אני מקשיבה לך, ואז אני:
– תוכל להלוות לי את האופניים שלך?
גנבו לי את שלי.
– בואי לכאן.
– התנשקנו אתמול.
– אהה.
– היה טוב?
האמת היא שאני לא זוכרת.
– היית מהממת, בייבי.
– מפגר.
– להתראות.
13.
היום-הולדת שלי תמיד בחורף.
כל שנה.
זה לא מוצא חן בעיני.
כי הייתי רוצה חגיגה גדולה עם כל החברים בפארק, או על חוף אגם עם מדורה ושינה בחוץ וכל זה.
שנה שעברה בקיץ צלצלת אצלי בדלת, שכנעת אותי ללכת לשחות והרכבת אותי על הווספה.
סחבת אותי על הכתפיים ממגרש החניה לחוף ואני שרתי שיר ילדים.
כשראיתי שולחן חגיגי ליד האגם, ולידו החברים שלנו ששרו לי כולם Happy Birthday, ידעתי שאתה משוגע וברחתי.
איזה מזל שאתה יותר מהיר ממני.
14.
אנחנו רבים רק ב"מכונת המריבות" שלנו, מכונת כתיבה "אולימפיה" ישנה, ואלה הכללים:
תמיד רק אדם אחד ליד הקלידים בכל רגע נתון.
מותר רק לכתוב ולא לדבר.
תמיד רק משפט אחד, ואז שוב תורו של האחר.
הפרוטוקולים של המריבות מתויקים בקלסרים, שמסומנים לפי השנים.
15.
"ידיים למעלה!" צעקתי כשתקפתי את המזנון שבו עבדת מאחורי הדלפק.
אקדח המים שלי מכוון ישר עליך.
אתה הסתכלת על הבוס שלך, שכבר הרים את כל האצבעות לאוויר, חייכת, הנחת את המגבת ולאט, לאט להחריד, מתחת את הידיים למעלה.
"זאת חטיפה!" אמרתי לבוס שלך וקרצתי לו, הסתכלתי בעיניים המבולבלות שלך, לחצתי על ההדק, פגעתי לך במצח ואמרתי לך לצאת מיד מאחורי הדלפק.
בחוץ שמתי לך כיסוי עיניים, שמתי לך ווקמן על הראש וסובבתי אותך כמה פעמים במעגל מול המזנון, שתאבד את חוש הכיוון.
חטפתי אותך בזיגזגים לתחנת הרכבת וברכבת לים.
הגענו בערב.
16.
חג מולד עם אמא שלך.
סבא שלך כבר נח מתחת לאדמה ואמא שלך היתה בודדה, אז הזמנו אותה שתחגוג איתנו.
ערב החג אצלך עם אווז וכרוב אדום וכופתאות ואשוח ויין ושירה.
היום הראשון של החג אצלי על הספה עם שאריות מהיום הקודם, עוגיות, ו"הסנדק" 1-3.
למחרת נפרדתי מכם והרגשתי בודדה לבדי.
17.
עמדנו על הגשר מעל מסילות הרכבת העירונית, חצי קפואים, עם ציוד הדיג הישן שלך.
חכה לכל אחד.
השמיים כבר מזמן התקררו מכל הפיצוצים, אז תקענו זיקוקים בבקבוקים ריקים והצמדנו את חוטי הדיג לקצה שלהם.
Commencing countdown, engines on.
בתיאום מושלם קירבנו את האש לפתילי ההצתה והרמנו במהירות את החכות.
שלוש.
שתיים.
אחת.
הזיקוקים המריאו לשמיים בשריקה, קשורים בחוטים, והתפוצצו מעל לראשים שלנו.
דגנו זיקוקים.
זה היה בסילבסטר האחרון.
18.
עשר הסיבות הכי טובות למה-אני-לא-יכולה-להיות-איתך:
1. יש לך רק ספר אחד 2. לספר קוראים Excel for Dummies 3. אתה תמיד שותה 4. אתה מריח כמו אבא שלי 5. אין לך שאיפות 6. בכל הגרביים שלך יש חורים 7. אתה תמיד שוכח לסגור מכסים 8. אתה לא מצביע 9. לנשיקות שלך יש טעם של אפר 10. אתה תעזוב אותי 19.
אתמול צלצלה אמא שלך.
מהבית-חולים.
בטלפון הסלולרי שלך.
חשבתי שזה אתה, ועניתי לאן נעלמת, אידיוט?
ואז אמא שלך התחילה לבכות.
היא אמרה שיש לה מכתב בשבילי ושאתה בבית-חולים אחרי שטיפת קיבה, בטיפול נמרץ, ושהשותף שלך מצא אותך.
הבנתי למה לא באת בבוקר לאן שקבענו ונסעתי אליך.
20.
אלף צינורות בגוף שלך.
מוניטורים.
צפצופים.
מערכות הידראוליות.
אתה בתרדמת.
הרופא הראשי התורן אמר לי שלקחת כדורים.
הנשימה שלך נפסקה, המוח שלך היה בלי חמצן כמה דקות טובות, ובגלל זה אתה בתרדמת עכשיו, וינשימו ויזינו אותך באופן מלאכותי.
האם תחזור אי פעם להיות נורמלי, זאת השאלה.
הסבירות נמוכה.
הוא נתן לי את המטלות הבאות:
– דברי איתו בטון שקט ואינטימי.
– ספרי לו דברים יפים.
– תעודדי אותו.
– תגעי ברכות בעור שלו.
– תזכירי שמות ומצבים מוכרים.
וזה אמור להוביל לכך, טען הרופא הראשי, שתבחר בחיים ואולי תחזור, גם אם לא כמו קודם, אבל בהחלט יכול להיות שאחרי שיקום אינטנסיבי יהיו לך – למרות המגבלה השכלית וכיסא הגלגלים – עוד כמה שנים יפות.
ליטפתי לך את היד ואת הזרוע.
במקומות שבהם הגעתי לעור, בין הצינורות והתחבושות.
הגשתי לך זיכרונות, בטון רגוע, שרתי לך, המצאתי לך סיפור ואז נזפתי בך איזה שעה.
את המכתב לקחתי איתי הביתה, בלי לקרוא.
21.
מכתב הפרידה שלך:
קְרָסיבאיה, אני מצטער.
ליבֵּרו 22.
מפגר פחדן שכמותך.
די כבר.
23.
היום יום שישי.
מי יפגיז איתי היום את הפארק?
ובשבוע הבא?
ואחר כך?
בינתיים אני כבר מכירה את השמות של כל האחיות.
24.
אני יודעת עכשיו מה זאת תופעת "עיני בובה".
ואיפה גזע המוח.
אתה לא חזרת.
אמא שלך רצתה קבר בסביבה.
אני אמרתי:
קבורה ימית, הוא צריך להיות בים!
ולה כבר לא היה אכפת.
את הלב שלך השתילו, כי היתה לך תעודה כזאת.
את המחשבה הזאת אני בקושי מסוגלת לסבול:
שמישהו מסתובב עכשיו עם הלב החופשי שלך.
25.
הקבורה הימית היתה שווה לתחת.
ביחד היינו צוחקים, נהרסים מצחוק מההקאות של אמא שלך והמלמולים של הכומר על הסיפון.
אבל אני עמדתי שם לבד וחשבתי, כמה הכול בנאלי.
הייתי אומללה לגמרי, כי חשבתי שצריך לקרות משהו חגיגי.
כד האפר עשה פְּלופ והפה שלי התעקם.
אני מרגישה כאילו קטעו לי משהו.
אתה לא יכול להיות כמו ישו ולחזור עוד מעט לחיים?
באיזה יום שישי?
כן, נראה לי שזה המינימום שאתה יכול לעשות.
26.
הזמן הוא מסטיק שיצא ממנו כל הטעם.
27.
מכרתי הכול, גם את התופים, סליחה.
הווספה שלך במצב מושלם, אותה אני לוקחת איתי.
הכפפות שלך עדיין מתחת למושב.
מחר באה משאית ההובלה.
כולם שואלים:
למה לפְלֶנְסְבורג?
אני מושכת בכתפיים ושותקת.
28.
קוראים לה סימון מיכָלסקי.
לא היה פשוט לגלות את זה.
הדירה שלי בשכונה שלה.
היא תמיד עושה קניות בחנות האורגנית.
תחזיק חזק:
מהראשון בחודש הבא אני מתחילה לעבוד שם, בתור מוכרת.
בחצי משרה.
29.
כל יום אני הולכת לטייל לאורך הים.
אפשר לראות את דנמרק.
לפעמים אני נוסעת לשם על הווספה, קונה לקריץ מלוח ואוכלת לחמניה עם נקניקייה צבועה בוורוד.
אתה היית מת על RØde PØlser.
ביום השנה שלך השטתי נר על המים וצרחתי על הים.
30.
אני מסתכלת עליה ומחפשת איזה סימן.
ניצוץ.
הבעיה היא:
לא היית סובל את סימון, אני בטוחה.
כבר כמה חודשים אנחנו נפגשות פעם בשבוע.
אין לה מושג מה עושים עם כדור.
גם שח היא לא יודעת.
בזמן האחרון היא עושה Nordic Walking, עם מקלות והכול.
האמת, פלא שלא היתה דחייה.
31.
אני יושבת ליד מכונת המריבות ומפרה את כל הכללים.
*תרגום הסיפור רואה אור בסיוע מכון גתה.
בבוקר, כשהתעוררו, כבר ישב האדריכל מול המחשב.
המשרד שלו היה באגף הימני של הבית, הם גרו באגף השמאלי.
בחצר הפנימית דלק האור כל הלילה כולו.
בקרוב הוא ייכבה, ומתישהו גם הוא יכבה את האור במשרד.
עכשיו בחורף זה לא יקרה לפני הצהריים.
בימים חשוכים במיוחד דלק האור אצלו עד הערב – עד שסיים את יום העבודה, עזב אחרון את המשרד ועלה במעלית אל המשפחה שלו.
הוא נופף להם ושב ושקע בעבודתו.
הוא מעולם לא גרם להם להרגיש שהוא צופה בהם, אבל הוא גם מעולם לא העלה בדעתו לסגור את הווילונות במשרד.
גם הם מעולם לא סגרו את הווילונות שלהם.
לרוב רק משכו את אחד מאותם תריסי אלומיניום גדולים, שנראים כמו כנף של מטוס, מצד אחד של חזית השמשות לצדה השני.
לפעמים שכחו לעשות זאת ובבוקר כשהתעוררו ראו אותו מהמיטה שלהם עובד.
פעם אחת עשו סקס על הספה מול הטלוויזיה, באמצע היום, אין סיכוי שהדבר חמק מעיניו.
אבל הוא לא הרים את ראשו אפילו פעם אחת, אלא ניגש לדבר בטלפון בחדר האחורי הגדול, שהעובדים שלו ישבו בו סביב שולחנות לבנים ארוכים ובהו במסכי המחשב שלהם מהבוקר עד הערב.
בזמן שניילה היתה בחדר האמבטיה, הכין ספלאש ארוחת בוקר.
הם היו חייבים למהר.
הם כמעט אף פעם לא מיהרו, אבל ניילה היתה צריכה להיות בעשר ביקוב שטראסה, כי היום פג תוקף הוויזה שלה, והוא קבע להיפגש עם האיסלנדי שׁתום העין בקופנהגנר שטראסה, כדי להראות לו את הסטודיו.
הוא שנא את הרעיון ששוב לא יוכל לעבוד לבדו בסטודיו שלו – אבל הם היו צריכים את הכסף.
מלבד זאת, הוא בין כה וכה לא היה שם אף פעם, כך שזה לא באמת שינה כלום.
כבר כמעט שנה שהוא לא עובד, מאז שהם גרים ביחד, וספלאש חשב לפעמים שזה קשור לניילה.
ואז חשב שזה נעוץ בבית הזה.
הוא היה שקוף הרבה יותר מדי, בכל מקום רק זכוכית ואלומיניום ואבן שחורה, וכל שתי דקות טרטרה חשמלית חולפת ברחוב רוזנטאלר, וסילקה עם הרעש שלה את מעט המחשבות שעוד היו לו.
ניילה יצאה עירומה מהמקלחת.
שיערה היה כרוך במגבת וכשספלאש סימן לה בהינד ראש לעבר האדריכל, אמרה:
"הוא ממילא לא מסתכל." ספלאש משך בכתפיו ונכנס לחדר האמבטיה.
כשסיים שם עמדה ניילה בחלון, בתחתונים ובטי-שירט הכחולה החדשה שלו.
גם האדריכל עמד בחלון ושניהם עשו תנועות משונות בידיים.
ספלאש הסתובב, חזר לחדר האמבטיה וכעבור שתי דקות יצא בשנית.
ניילה היתה לבושה, האדריכל ישב מול שולחן הכתיבה שלו שוב.
האדריכל תכנן בעצמו את הבית הזה.
זה היה הבית הראשון שלו, ולכן הוא התקשה כל כך להיפרד ממנו.
או שישב כאן למטה במשרד, או שהיה למעלה עם המשפחה שלו.
את הבית עזב רק במכונית:
הוא יצא מהחניה, וחזר דרך החניה, כאילו גם המכונית היתה חלק מהבית הזה, וככה הוא לא היה צריך לעזוב אותו לעולם.
את ילדיו ואת רעייתו של האדריכל פגש ספלאש לרוב במעלית, או בכניסה לבניין שקירותיה היו מכוסים בלוחות פלדה גדולים בצבע אפור מט.
הכניסה היתה צרה וגבוהה כל כך, שהרגשת בה כמו בתוך טיל.
אשתו של האדריכל חייכה הרבה מאוד.
היא היתה נמוכה, נמוכה כמעט כמו ילדיה, וגם הילדים צחקו הרבה, אם כי ספלאש לא האמין לצחוק שלהם.
לפני כן מעולם לא חשד בצחוקו של ילד.
סביר להניח ששגה, הוא לא האמין להם משום שהצחוק של אמם היה מזויף בבירור.
אבל ייתכן גם שהילדים פשוט לא התאימו לכאן, במעילי הרוח הצבעוניים המכוערים שלהם, כמו שהיו לכל הילדים, ובמגפי החורף העבים שלרוב היו מכוסים בוץ.
"אתה הולך היום לסטודיו, אָהָבי?" שאלה ניילה.
"אהובי," אמר ספלאש בקוצר רוח.
פעם קראו לו יורן, לא ספלאש, אבל עד היום היא לא שאלה אותו מהו שמו האמיתי.
"אתה הולך – כן?"
"כן" "אה, איזה יופי!"
הוא הביט בה ולא ידע אם השמחה שלה אמיתית.
לפעמים דיברה ניילה בנימה שלא הבין.
החברים שלה וקרובי המשפחה שלה בבית בטח הבינו – אבל הוא לא.
הוא התמלא זעם והניח את ידו על ידה של ניילה, שהיתה מונחת על השולחן, פשוט כך, כאילו לא היתה שייכת לה, ובלבו חשב שיוכל פעם לצייר את היד הזאת.
היד היתה חמימה, הוא ליטף אותה, הפך אותה ופתח אותה ובפנים היתה היד קרה.
הוא הצמיד אפוא את כף ידו השטוחה לכף ידה ופתאום נעמד, רכן לעבר ניילה ונישק אותה.
היא לא נישקה אותו.
זה קרה לעתים תכופות בזמן האחרון.
כשרצה לגעת בשדיה, נסוגה לאחור ואמרה:
"תפסיק, הוא הרי רואה אותנו!"
"חשבתי שהוא לא מסתכל."
"בטח שכן," היא אמרה, והנה זה היה שם שוב, הנימה הזאת, שלא הבין, "בטח שכן," היא אמרה פעם נוספת ושניהם שלחו מבט אל עבר האדריכל.
האדריכל עמד בגבו אליהם ודיבר בטלפון.
על הקיר שמאחוריו היו תלויים שרטוטים והוא התבונן בהם בשעה שדיבר, אבל פעם אחר פעם סובב את ראשו והביט לעברם מעבר לכתפו.
את זה מעולם לא עשה עד כה ומתישהו זה הספיק לספלאש, הוא תפס את ראשה של ניילה בחוזקה בין שתי ידיו ונישק אותה על השפתיים, למרות התנגדותה.
היא הדפה אותו מעליה ורצה אל חדר האמבטיה, וכאשר ספלאש הרים את מבטו, פגשו עיניו בעיני האדריכל.
תחושה של בחילה הציפה אותו ונעלמה באותה מהירות שהופיעה.
"ניילה!" קרא ספלאש בקול.
"בואי לפה מהר.
את חייבת לראות את זה!
אני חושב שהוא השתגע."
האדריכל המשיך לדבר בטלפון בנחת.
אבל פתאום הטיח את הטלפון ברצפה, תלש את השרטוטים מהקירות והעיף משולחן הכתיבה שלו את כל הניירות, את המחשב ואת דגמי הבנייה.
העובדים שלו הופיעו, שניים תפסו אותו בכתפיו וניסו להחזיק אותו ולהרגיע אותו, אבל הוא השתחרר מאחיזתם, זינק אל החלון וחבט בשמשה באגרופיו.
בסופו של דבר החליק מטה על השמשה באפיסת כוחות, ופניו הצרות עם העיניים הירוקות הגדולות ורעמת השיער השחורה הפרועה שמעליהן היו יפים יותר מהרגיל.
"את זה גם אני עושה אם לא יַאָרכו לי היום את אשרת השהייה," אמרה ניילה.
היא עמדה מאחורי ספלאש והשחילה את אצבעותיה אל תוך לולאות החגורה בג'ינס שלו.
"אם הם לא יאריכו לי היום את אשרת השהייה," הוא תיקן אותה וחשב, למה לא בעצם?
כך יוכל להתחיל לעבוד שוב, וזה לא יהיה כל הזמן ניילה, ניילה, ניילה.
כך לא יצטרך עוד לדבר איתה כל הזמן על החיים שלה, אז כבר לא יהיה אכפת לו שלאמא שלה היה רומן עם סבא שלה, שאבא שלה קרא לה פופי ולעתים קרובות התקשר בבכי מביירות, שכל הגברים הלבנונים אידיוטים ושבגלל זה היא כל כך אוהבת את הגברים שכאן, אוהבת יותר מדי, הוא חשב, וכך גם לא ייאלץ לגור בשבילה בבית הטיל המטופש, היקר והקפוא הזה.
הוא היה יכול לעבור לגור שוב בסטודיו שבקופנהגנר שטראסה ועוד היום היה אומר לאיסלנדי שׁתום העין שילך לחפש במקום אחר, הוא כבר לא צריך את הכסף שלו, לעולם לא יזדקק לו שוב.
"אתה יודע מה קרה לו?" שאלה ניילה.
"חשבתי שאת יודעת," אמר ספלאש.
"אני?
למה אני?"
היא נעלה את המגפיים החומים הגבוהים שלה ואת הז'קט האדום של אלאיה שקיבלה מאבא שלה, והיה שנוא עליו כל כך, ואמרה:
"המפתחות שלי אצלך?"
"למה את תמיד שואלת אותי על המפתחות שלך?
המפתחות שלך אף פעם לא היו אצלי."
"אבל אתה תמיד מוצא אותם."
"היום לא."
"בבקשה."
"לא!"
"אהבי… שמש שלי, לב שלי!"
הוא נעמד והחל לפנות את השולחן.
הוא פסע הלוך ושוב לפחות עשרים פעם בין השולחן למטבח ובחזרה, וכל הזמן היתה לו רק צלחת ביד או כפית, או קופסת החמאה המחורבנת.
כשהשולחן התרוקן התיישב לפניו, תחב סיגריה אל בין שפתיו וניסה להתרכז.
האם עליו להתקשר לאיסלנדי ולהגיד לו שהם ייפגשו רק בערב?
עד אז יֵדע אם ניילה יכולה להישאר או לא.
או שאולי עליו לבטל את זה לגמרי?
כבר פעמיים ביטל לו, יכול להיות שהוא כבר ממילא לא יבוא שוב.
אבל אולי הוא בכלל לא צריך לבטל לו.
כן או לא?
באותו רגע שמע בקרבתו את החריקה הרועשת של החשמלית וגופו התכווץ.
זרם של כפור טיפס במעלה רגליו, החשמלית הבאה חלפה בקול רועם, הוא הרים את מבטו וראה שניילה פתחה את אחד החלונות הענקיים.
"לה-לה-לה," היא פיזמה.
והחלה לשוטט בצחוק בחלל הענק, כאילו היא מטיילת בפארק, היא צעדה במעגלים ונענעה את ישבנה הערבי הגדול.
"לה-לה-לה."
"תסגרי את החלון, ניילה," הוא אמר.
"אני לא מצליח לחשוב עם כל הרעש הזה."
"לה-לה-לה."
"ניילה, אני מבקש."
"רק אם תעזור לי לחפש."
הוא קם וניגש לארון המעילים ובתנועה אחת שלף את המפתחות מהכיס הפנימי הקטן של ז'קט העור השחור שלה.
"מאיפה ידעת את זה?"
"הם תמיד שם," הוא אמר.
"כשהם לא בז'קט אחר.
או באמבטיה בצלוחית הסבון.
או במגירה של הביסקוויטים.
או במיטה.
או מתחת למזרן.
או מתחת למיטה."
"תודה אהובי," היא אמרה וחיבקה אותו בהססנות.
"אהבי," הוא אמר.
"מה הייתי עושה בלעדיך," היא אמרה וצחקה.
בעיניה היו דמעות והיא נישקה אותו על הלחיים ועל הפה.
אחר כך היא הביטה בו שוב והדמעות נעלמו.
האם בכלל היו שם אי פעם?
הוא תהה בלבו.
או שזה רק היה עוד מופע של "תיאטרון הרגשות העזים" הלבנוני שלה?
"אל תדאגי," הוא אמר.
"את תקבלי היום את הניירות שלך."
"ואם לא?"
"ואם לא?"
"כן – ואם לא?
אם אני חייבת לחזור לבית?"
הוא התבונן בה במבט רציני, גם היא התבוננה בו במבט רציני, ומאחר שלא היה מסוגל לשאת זאת, חלף מבטו הלאה ממנה ונדד ברחבי החדר.
זה לא היה מבטו שלו שהתבונן כאן עכשיו בכול.
זה היה מבטו של מישהו שהוא עדיין לא היה אבל ייתכן שייעשה בקרוב.
אחרי שראה הכול, את המיטה, את שתי כורסאות הלבנות של פייר פאולין, את המנורה הכסופה בעלת רגל השיש, תצלומי המשפחה של ניילה במסגרות זהב על הטלוויזיה, ציורים ישנים שלו על הקירות הגבוהים, אחרי ששלח מבט קצר אל משרדו הריק והחשוך של האדריכל, הסתכל על עיניה החומות, החומות להחריד, של ניילה ואמר:
"אם תהיי חייבת לחזור, מלאך שלי, אז אני אחזור איתך, זה ברור."
"אתה תעשה את זה?" היא אמרה בהפתעה.
"אז אתה באמת תעשה את זה…" היא הסיטה את ידיו לצדדים והשתחררה מהחיבוק.
"נו, אני חייבת לזוז," היא אמרה.
היא כיווצה פעמיים-שלוש את שפתיה הדקות הצבועות שפתון טרי, וכשהסתובבה ופנתה לצאת זרקה עוד מבט אחרון, גנוב, אל העבר השני של החצר הפנימית.
לפני המעלית הם עמדו בשתיקה זה לצד זה.
הם עמדו סמוכים ככל האפשר בלי שהזרועות והכתפיים יגעו אלה באלה, וזה כמעט היה מרגש שוב.
המעלית הגיעה, הדלת נפתחה, והנה עמד לו שם האדריכל עם אשתו וגם ילדיהם היו שם כולם.
ספלאש וניילה הצטרפו אליהם למעלית, הם אמרו שלום וגם האדריכל אמר שלום, ואשתו חייכה והילדים הפנו את ראשיהם והביטו מעלה מחייכים גם הם.
האדריכל נראה נורמלי שוב.
ספלאש בחן אותו מזוויות עיניו בעודו נועץ את מבטו בקיר המעלית הכסוף המבריק, בין ראש האדריכל לראשה של ניילה.
גם בניילה הביט מדי פעם וגם היא נראתה נורמלית לחלוטין.
אולי היתה קצת עצבנית, אך זה היה מובן.
אילו היה במצבה, היה עצבני לא פחות.
הרי די בביקור אצל הרופא כדי לעורר בו עצבנות, או כשהוא צריך ללכת לקונסוליה כדי לסדר ויזה בשביל נסיעה.
מרוב פחד היא דחתה עד לרגע האחרון את הביקור במשרד הזרים, וגם הוא עצמו היה נוהג כך, ועכשיו היא פשוט היתה עצבנית.
ספלאש המשיך לנעוץ את מבטו בקיר המעלית ולמרות זאת הבחין שניילה והאדריכל נגעו זה בידו של זה בחטף.
היא ליטפה באצבעותיה את גב כף ידו, הוא איגרף את היד ואז נפרדו ידיהם שוב.
המעלית עצרה בקומת הקרקע וספלאש וניילה יצאו ממנה.
האדריכל ומשפחתו המשיכו לרדת עד לחניה.
הם אמרו להתראות בקול רם ודלת המעלית נסגרה מאחוריהם כמו מסך.
ספלאש לקח את ידה של ניילה והם יצאו החוצה.
הם הלכו יד ביד לתחנת החשמלית ואחרי שניילה עלתה על החשמלית שלה ונסעה הוסיף ספלאש להביט בעקבותיה.
הוא אפילו חשב לנופף בידו, אבל ויתר על כך.
הוא הסתובב וצעד לאורך רחוב רוזנטאלר לרכבת ה-S ומאחר שרמזור הולכי הרגל שלפני הקֶשֶה הופן נמשך לנצח, הרים את מבטו אל בית הטיל.
חזית הזכוכית בצבע אפור קוֹבַּלְט עמום נראתה מתה באור הזה של החורף.
בשתי קומות דלק אור – מקדימה אצל האדריכל ובבית ההוצאה שבקומה מעליו – והאנשים במשרדים נראו באור הניאון הצהוב-ירוק כאילו הם טובעים אט-אט.
ספלאש ניער את ראשו וקילל בשקט.
לא התחשק לו להמשיך לחכות ברמזור העמוס באנשים, אבל מה יכול היה לעשות?
הוא בכל זאת חיכה עד שהרמזור התחלף לירוק.
ואז הוא מיד התחלף לאדום שוב, ואז לירוק שוב ואז שוב לאדום, והוא הוסיף לעמוד שם ולא ידע מה לעשות.
*הסיפור תורגם בתמיכת מכון גתה.
*This story is taken from:
"Liebe heute" by Maxim Biller © 2007, 2012,Verlag Kiepenheuer & Witsch GmbH & Co.
KG, Cologne/Germany "אני לא רוצה יותר לדעת שום דבר," אמר האיש שלא רצה יותר לדעת שום דבר.
האיש שלא רצה יותר לדעת שום דבר אמר:
"אני לא רוצה יותר לדעת שום דבר."
קל לומר את זה.
קל לומר את זה.
והנה כבר צלצל הטלפון.
ובמקום לתלוש את התקע של הטלפון מהשקע בקיר, מה שהיה עליו לעשות מפני שלא רצה לדעת יותר שום דבר, הרים את שפופרת הטלפון ואמר את שמו.
"שלום," אמר האחר.
וגם האיש אמר:
"שלום."
"מזג אוויר יפה היום," אמר האחר.
והאיש לא אמר:
"אני לא רוצה לדעת את זה".
הוא אפילו אמר:
"כן, כמובן, היום מזג האוויר יפה מאוד."
ואז אמר האחר עוד משהו.
ואז אמר האיש עוד משהו.
ואז הניח את השפופרת במקומה, והתרגז מאוד, מפני שעכשיו ידע שמזג האוויר יפה.
כעת בכל זאת תלש את התקע של הטלפון מהשקע שבקיר וקרא:
"גם את זה אני לא רוצה לדעת, ואני רוצה לשכוח את זה."
קל לומר את זה.
קל לומר את זה.
שכן מבעד לחלון זרחה השמש, וכשזורחת השמש מבעד לחלון יודעים שמזג האוויר יפה.
האיש הגיף את התריסים בחלונות, אבל כעת זרחה השמש מבעד לחרכים.
האיש הביא דפי נייר, הדביק אותם על הזגוגיות שבחלונות וישב בחושך.
וכך ישב זמן רב, ואשתו הגיעה, ראתה את החלונות עם הניירות שמודבקים עליהם ונבהלה.
היא שאלה:
"מה זה צריך להיות?"
"זה אמור להרחיק את השמש," אמר האיש.
"אז לא יהיה לך אור," אמרה האישה.
"זה חיסרון," אמר האיש, "אבל מוטב כך, כי אם אין לי שמש, אמנם אין לי אור, אבל אז אני לפחות לא יודע שמזג האוויר יפה."
"מה יש לך נגד מזג האוויר היפה?" אמרה האישה, "מזג אוויר יפה משמח."
"אין לי," אמר האיש, "אין לי שום דבר נגד מזג אוויר יפה, אין לי שום דבר נגד מזג אוויר.
אני רק לא רוצה לדעת מה מזג האוויר."
"אז אם כך, לפחות תדליק את האור," אמרה האישה, והיא רצתה להדליק את האור, אבל האיש תלש את המנורה מהתקרה ואמר:
"גם את זה אני לא רוצה יותר לדעת, אני גם לא רוצה יותר לדעת שאפשר להדליק את האור."
לשמע הדברים האלה בכתה אשתו של האיש.
והאיש אמר:
"העניין הוא שאני לא רוצה יותר לדעת שום כלום."
ומפני שהאישה לא יכלה להבין זאת, היא לא בכתה עוד והשאירה את בעלה בחושך.
ושם נשאר האיש זמן רב מאוד.
והאנשים שבאו לביקור שאלו את האישה היכן בעלה, והאישה הסבירה להם:
"העניין הוא כזה, הוא יושב בחושך, זה העניין, והוא לא רוצה יותר לדעת שום דבר, זה העניין."
"מה הוא לא רוצה יותר לדעת?" שאלו האנשים, והאישה אמרה:
"שום דבר, שום כלום הוא לא רוצה יותר לדעת.
"הוא לא רוצה יותר לדעת מה הוא רואה, כלומר, מה מזג האוויר.
"הוא לא רוצה יותר לדעת מה הוא שומע, כלומר, מה שהאנשים אומרים.
"והוא לא רוצה יותר לדעת את מה שהוא יודע, כלומר, איך מדליקים את האור.
זה המצב," אמרה האישה.
"אה, זה המצב," אמרו האנשים, ולא באו עוד לביקור.
והאיש ישב בחושך.
ואשתו הביאה לו את האוכל.
והיא שאלה:
"מה אתה לא יודע יותר?"
והוא אמר:
"אני עדיין יודע הכול," והוא היה מאוד עצוב, כי עדיין ידע הכול.
לשמע הדברים האלה ניסתה אשתו לנחם אותו ואמרה:
"אבל אתה הרי לא יודע מה מזג האוויר."
"מה מזג האוויר אני לא יודע," אמר האיש, "אבל אני עדיין יודע איך מזג האוויר יכול להיות.
אני עדיין נזכר בימי גשם ובימי שמש."
"אתה תשכח את זה," אמרה האישה.
והאיש אמר:
"קל לומר את זה.
קל לומר את זה."
והוא נשאר בחושך, ואשתו הביאה לו את האוכל מדי יום, והאיש הביט על הצלחת ואמר:
"אני יודע שאלה תפוחי אדמה, אני יודע שזה בשר, ואני מכיר את הכרובית;
והכל לשווא, אני תמיד אדע הכול.
וכל מילה שאני אומר, אני יודע."
וכשאישתו שאלה אותו בפעם הבאה:
"מה עוד אתה יודע?" אמר:
"אני יודע הרבה יותר ממה שידעתי קודם, לא זאת בלבד שאני יודע מה הוא מזג אוויר יפה ומה הוא מזג אוויר גרוע, עכשיו אני גם יודע איך זה כשאין מזג אוויר.
ואני יודע שכשחשוך לגמרי, עדיין לא חשוך מספיק."
"אבל יש דברים שאתה לא יודע," אמרה אישתו ורצתה ללכת, וכשעצר בעדה אמרה:
"העניין הוא שאתה לא יודע איך אומרים 'מזג אוויר יפה' בסינית," והיא הלכה וסגרה מאחוריה את הדלת.
ואז החל האיש שלא רצה לדעת יותר שום דבר לחשוב.
הוא באמת לא ידע סינית, ולא הייתה כל תועלת בכך שאמר:
"גם את זה אני לא רוצה יותר לדעת," כי הרי עדיין לא ידע סינית כלל.
"עלי לדעת קודם את מה שאני לא רוצה לדעת," קרא האיש, פתח את החלונות לרווחה והרים את התריסים, ולפני החלון ירד גשם, והאיש השקיף אל תוך הגשם.
ואז הלך העירה, כדי לקנות לו ספרים על סינית, והוא חזר וישב במשך שבועות לפני הספרים האלה וצייר סימני כתב סיניים על הנייר.
וכשהאנשים הגיעו לביקור ושאלו את האישה על בעלה היא אמרה:
"העניין הוא כזה, עכשיו הוא לומד סינית, ככה זה."
והאנשים חדלו לבוא לביקור.
אבל חולפים חודשים ושנים עד שיודעים סינית, וכשידע האיש סוף סוף סינית, אמר:
"אבל אני עדיין לא יודע מספיק.
אני צריך לדעת הכול.
רק אז אוכל לומר שאני לא רוצה יותר לדעת את כל זה.
אני צריך לדעת מה הטעם של היין, מה הטעם של יין גרוע ומה הטעם של יין טוב.
וכשאני אוכל תפוחי אדמה אני צריך לדעת איך מגדלים אותם.
אני צריך לדעת איך נראה הירח, כי כשאני רואה אותו אני עדיין לא יודע כלל איך הוא נראה, ואני צריך לדעת איך מגיעים אליו.
ואת השמות של החיות אני צריך לדעת, ואיך הן נראות אני צריך לדעת, ומה הן עושות והיכן הן חיות."
והוא קנה לעצמו ספר על הארנבים, וספר על התרנגולות, וספר על החיות ביער, וספר על החרקים.
ואז קנה לעצמו ספר על הקרנף.
והוא חשב שהקרנף יפה.
הוא הלך לגן החיות ומצא שם את הקרנף, והקרנף עמד בתוך מתחם גדול ולא זז.
והאיש ראה בדיוק כיצד הקרנף מנסה לחשוב ומנסה לדעת משהו, והוא ראה איזה מאמץ גדול זה גורם לקרנף.
ובכל פעם שעלה דבר מה בדעתו של הקרנף הוא החל לרוץ מרוב שמחה, רץ שניים, שלושה סיבובים במתחם שלו, ובתוך כך שכח את מה שעלה בדעתו, ואז נשאר לעמוד במקומו זמן רב – שעה, שעתיים – וכששב ונזכר במה ששכח, החל שוב לרוץ.
ומפני שהקרנף תמיד החל לרוץ מעט מוקדם מדי, בעצם לא עלה בדעתו דבר.
"קרנף אני רוצה להיות," אמר האיש, "אבל אני מניח שעכשיו מאוחר מדי לזה."
ואז הלך האיש הביתה וחשב על הקרנף שלו.
ושוב לא דיבר על שום דבר אחר.
"הקרנף שלי," אמר, "חושב לאט מדי ומתחיל לרוץ מוקדם מדי, וככה נכון," ותוך כדי שדיבר, שכח האיש את כל מה שרצה לדעת, כדי לרצות לא לדעת זאת עוד.
והוא חי את חייו כמו קודם.
אלא שעכשיו ידע סינית.
*הסיפור לקוח מתוך:
Kindergeschichten by Peter Bichsel.
© Suhrkamp Verlag Frankfurt am Main 1997.
*דימוי:
ג'ואנה קלר כשביקש פרדיננד קלינגנרייטר מהקהל – חברים יקרים, משפחה, ילדים חביבים – שיהיו בשקט כדי שיוכל לבצע את האשליה הגדולה שלו, היו אחדים שצחקו, הרוב פשוט המשיכו לשוחח ביניהם.
הבנות של שְטָדֶלמַן חדלו לשחק תופסת בצהלות ונפנו אל הבמה.
הצעירה מביניהן – מיכאלה או מרטינה או שם אחר כלשהו שהיה שמור לבנים והוסיפו לו ה״א – קראה קריאה צווחנית שהדהדה באולם:
״אימא, איפה סבא?״
קלינגנרייטר נופף לה בידו – היא נראתה מתוקה כל כך בצמותיה הקטנות ובסרפן הבווארי – ומיד היא רצה מבוהלת אל השְטָדֶלמָנית וחיבקה את זרועה.
״אבל זה רק פרדי שם, חמודה שלי,״ הסבירה לה אִמהּ, ״פרדי… הפלאי.
הוא תכף יעשה לנו קסם.״
״פרדי הפנטסטי״, זה היה בעצם השם הנכון, אבל לקלינגנרייטר לא היה אכפת, הרי זו הייתה ההופעה הראשונה שהופיע אי-פעם, איך יכול מישהו לזכור את שם הבמה שלו?
בסך הכול נעשה האולם הקהילתי בכל זאת קצת יותר שקט, אפשר היה לשמוע את הבעבועים של מכונת הקפה.
קלינגנרייטר הסתכל לעבר השולחן שלידו ישב פליקס.
יותר נכון שכב, עד כדי כך שקע הנער בכיסא.
את הידיים טמן בכיסים, את הראש בקפושון, ועין אחת הסתתרה מתחת לתסרוקת.
כל איבר בגופו שהיה בכוחו להסתיר, פליקס אמנם הסתיר.
העין השנייה בהתה בַּקוֹלָה או במקלות המלוחים שבכוס הפלסטיק שעל מפת הפלסטיק.
את מבטו של אחי סבו היא לא פגשה.
חושב על דברים אחרים, הנער.
ואולי פשוט היה מעדיף להיות במקום אחר.
לפרדיננד קלינגנרייטר לא היה אכפת.
גם בראשו היו המחשבות רק לעתים רחוקות במקום שהיה צריך אותן, אז מה?
הלכו לקטוף דובדבנים וחלומות במקום לעשות שיעורי בית.
לא זכרו לא נוסחאות ולא שורות שיר, והתקשו מאוד לזכור איך מפעילים את המכונות כמו שצריך.
כמה שורות שיר בעצם הוא כן זכר, את אלו שכתבה קֶתֶה שלו.
להטוטי קסם, לעומת זאת, למד באותה קלילות נשגבת המושגת רק בעניינים חסרי תועלת.
המחשבות במקום אחר, הגוף, במובן כלשהו, גם.
מאז ומתמיד ידע קלינגנרייטר איך לא להתבלט, ואנשים היו שוכחים את נוכחותו.
פליקס היה יכול לקנא בו על הכישרון הזה.
על הקסם הזה.
אבל לא היו בזה רק יתרונות.
הוריו של קלינגנרייטר היו רבים ריבים עזים ביותר בנוכחותו, כאילו לא היה שם בכלל.
לעתים קרובות היו הצרחות ממשיכות גם אחרי שניסה לומר משהו.
אלה היו הרגעים היחידים שבהם השתוקק קלינגנרייטר לקרבתו של אחיו.
כשפרנץ היה בסביבה, לא זעזע איש את שלום הבית.
רק הרבה יותר מאוחר, אולי אפילו רק אחרי מותו של פרנץ בשנה שעברה, הבין קלינגנרייטר שכשרונו לא היה שלא להתבלט, אלא שלהוריו, לפרנץ ולאנשים בכלל פשוט לא היה אכפת אם הוא נוכח או לא.
אם כי יתכן שגם זה כישרון:
שאנשים יהיו אדישים כלפיך.
אבל אולי לא קֶתֶה.
לא, קתה בטוח שלא, לקתה היה אכפת ממנו, היא הרי תמיד צייצה בחדווה בנוכחותו, ועכשיו אפשר לומר כמובן, שקתה תמיד צייצה הרבה, איתו או בלעדיו, אבל זה לא נכון, קתה גם הייתה מציגה לבעלה שאלות מדי פעם, ואף אם אולי עשתה זאת רק כדי לוודא שהוא מקשיב לה – בעצם זה שהציגה שאלה לקלינגנרייטר, הרי הייתה מודעת לנוכחותו של קלינגנרייטר.
הדלת נפתחה בתנופה ואל האולם צעדו תומס והמשפחה, כלומר כולם חוץ מפליקס.
ליזה, התאומים, מקס הקטן:
חבית קטנה ליד אביו, החבית הגדולה.
אחדים הפנו את מבטם לאחור, כמה קמו על רגליהם לקדם את פניו של תומס, כך יאה כשהבוס נכנס.
קלינגנרייטר הניד בראשו לשלום לעבר אחיינו, וזה החווה מחוות התנצלות לעבר הבמה והתיישב לשולחנו של פליקס.
פליקס התעלם מכך בלגימת קולה.
תומס עבד נכון והצליח עם הנגרייה, כלומר הוא היה מעודכן ובלתי מתפשר.
אפילו עכשיו, בסוף השבוע אחרי הצהריים, שלף צרור ניירות מתיקו, מן הסתם בשביל העבודה.
קלינגנרייטר התכוון להמשיך, אבל אז החווה אחיינו מחוות שאלה בתנועה מעגלית מעל הצרור והצביע על האולם.
הוא ביקש, כמדומה, לרמוז משהו לקלינגנרייטר, וקלינגנרייטר משך בכתפיו במעין נתינת רשות.
בעקבות זאת התחיל תומס להעביר בין האנשים את ערימת הדפים, ״רק אחד לכל אחד״, וכמעט כל אחד לקח דף או עלון או מה שזה לא היה, הרי נכחו שם כמעט רק עובדי הנגרייה ומשפחותיהם.
בכל שולחן נשמעו עכשיו רשרושי דפים, הכול קראו את הכתוב בעיון.
הרחק מאחור, ליד היציאה, ישב גבר יחיד, שְטאנגל הזקן, וסירב לערימה.
קלינגנרייטר חיכה, מה כבר יכול היה לעשות?
לצדו חיכתה התיבה שלו.
שני ברקים צהובים, סימן שאלה אדום.
עץ אלון.
הרי שטאנגל היה סיבה למריבה גם של ההורים.
השם הזה, שבוטא בקול רם מאוד, היה אחד הזכרונות הראשונים של קלינגנרייטר.
זה נמשך שנים, עד שאבא גירש אותו מתישהו.
אימא חיבבה את שטאנגל, זאת הייתה עובדה.
הם אפילו פנו זה לזה בשמות פרטיים, אבל בשביל יותר מזה הייתה הנגרייה קטנה מדי!
אילו קרה משהו ביניהם, המִנדף היה יודע על זה והמשוף היה מסגיר אותם.
גילו של שטאנגל היה כנראה יותר קרוב למאה מאשר לתשעים.
הוא בא היום במיוחד מהעמק.
באוטובוס.
כשהגיע חיפש מיד את קלינגנרייטר כדי לברך אותו לשלום.
זה מספיק כדי שהכול יהיה כשורה בין אנשים:
לחפש מישהו כדי לברך אותו לשלום.
ידידים אחרים לא היו כאן לשטאנגל.
תומס ניגש עכשיו לקחת לעצמו קפה.
קלינגנרייטר כבר כמעט רצה לנוד בראשו, אבל איך זה יראה, קוסם שמניד בראשו?
ההליכה, הצוואר, השאפתנות התמידית.
תומס היה כמו פרנץ.
בגלל שאפתנות-יתר פרצה פעם בין אבא לפרנץ המריבה הגדולה היחידה שלהם.
זה קרה כשפרנץ חזר מהלימודים עם ראש מלא רעיונות.
פרנץ רצה לחדש, רצה להשקיע, ״לתלע״ את הנגרייה.
מלגזות, פסי ייצור, מכונות מיון.
אבא לא רצה לשמוע על זה.
לא מפני שלא הסכים לרעיונות.
לא מצא חן בעיניו שפרנץ התחיל משפטים במילים:
״במקומך הייתי…״.
לא מצא חן בעיניו הלחץ.
רעיונות טובים ויפים זה טוב ויפה, אבל אבא רצה ללמד את פרנץ שיעור בכלכלת רעיונות, ושיעור מספר אחת היה:
רעיונות יש לארוז היטב.
בסופו של דבר הנגרייה כן עברה מודרניזציה ואפילו קצת ארגון מחדש, אבל רק כאשר אבא עצמו חש שבשלה העת.
הרעיונות היחידים שהיו לקלינגנרייטר נגעו לקנטינה ולתוכנית האמנותית במסיבת חג המולד.
פרדיננד קלינגנרייטר אהב את עבודת הנגרייה והוא אהב בידור, ולא הפריע לו להיות שכיר של אחיו כל ימי חייו, שירכלו הבריות ככל העולה על רוחן.
בעניין אחד כן השמיע את דעתו, בעניין חביות העץ.
קלינגנרייטר התנגד להפסיק את ייצור חביות העץ כפי שהציע פרנץ, בעיקר מסיבות נוסטלגיות.
כל הבירה שאוכסנה בחביות-קלינגנרייטר!
וכל הבירה שעוד תוכל להיות מאוכסנת בהן בעתיד!
הוא הרים את קולו על פרנץ ועל אבא, כאילו היה מדובר במי יודע איזה עניין חשוב.
סיבות נוסטלגיות מעולם לא נחשבו במשפחה.
נוסטלגיה היא מפלטם של מפסידנים, לא של מנצחים.
ייצור החביות הופסק, ובדיוק בזמן הנכון.
השפל בערך הייצור בשנים הבאות היה עצום, בכל מקום התחילו להשתמש רק באלומיניום ובפלסטיק ובכל מיני דברים חסרי לב אחרים, ויותר ויותר אנשים שתו בירה מבקבוק או מפחית, נורא ואיום.
קֶתֶה, ומה קתה אמרה לו?
״ראש של ילדון יש לך, אתה.״
״לאן נעלמת שוב, פרדי, תישאר איתי.״
״פרדי שלי, פרדי.״
את זה הוא זכר היטב.
הרבה ממה שקתה שלו אמרה לו.
מחשבותיו נזפו בו לפעמים בקולה של קתה, גערו בו, החליטו בשבילו, כי יכולת ההחלטה שלו הייתה עלובה שבעלובות.
לעתים המחשבות שלו גם ידעו לדבר תכל׳ס, אבל למרבה הצער רק לעתים רחוקות מאוד.
ידיו רעדו.
הוא איגרף אותן.
לפרדיננד קלינגנרייטר מעולם לא היה הרבה מה לומר, ועכשיו הוא רעד על הבמה בזמן שאנשים חיכו שיאמר משהו.
ועם זאת הוא ידע וחש שלכולם עדיין לא אכפת מה הוא יגיד, העיקר שייקח את התרופות שלו ושלא יטייל שוב בלילה בכביש הראשי מחוץ לכפר.
אולי לפליקס, אולי לפליקס היה אכפת.
התיבה שלו רבצה בלי נוע לצדו.
שני הברקים דמו לעיניים.
אולי לקסמים האנשים אינם אדישים.
קלינגנרייטר כחכח בגרונו כדי לרכז את המחשבות, שאפילו עכשיו, בזמן שעמד על הבמה, התפזרו לכל כיוון.
הרמקולים כחכחו איתו בקול צורמני.
עכשיו הפנו אליו כולם את תשומת לבם.
״גבירותיי ורבותיי, חברים יקרים, ילדים חביבים.״ חיוכו של קלינגנרייטר הלך והתרחב.
תכף יאמר את המילים שכל חייו רצה לומר מול קהל, וכל מה שמונה יותר מארבעים נפשות יכול להיקרא ״קהל״, לא כל שכן, בנוסף למקהלת הכנסייה שמאחורי הבמה.
וכל זה שעתיים לפני תחילת התוכנית האמנותית הרשמית, ובשביל מופע קסמים, לא רע, לא רע בכלל, חשב קלינגנרייטר.
שוב חיפש את מבטו של בן אחיינו והפעם לכד פיסת אישונים כחולים, אבל פליקס הרכין את ראשו.
קלינגנרייטר לא נעלב, עכשיו ידע שהנער בעניין, הנער שם לב, הוא פשוט לא רוצה שיבחינו בשימת הלב שלו.
״מה שתראו מיד, ישנה לתמיד את דעתכם על קסמים.
אבל כדי שתוכלו לראות את זה, דרוש לי מתנדב.״ קלינגנרייטר פרשׂ את זרעותיו במחוות הזמנה, חולצתו נצצה, מכונת הקפה צפצפה.
איש לא זע.
חָלימָה, הגברת הראשונה של עולם הקסמים, אמרה בסוף המופע שלה משהו מחוצף, קלינגנרייטר לא הרהיב עוז בנפשו לומר דבר כזה:
״הקסם הוא לא מה שאני עושה.
הקסם הוא מה שאתם לא רואים שאני עושה.״ חלימה, שחורת רעמה וארוכת זרועות, זרועות שהתנפנפו מעלה ומטה בשעה שקיפצה, רקדה ועפה על הבמה.
לחלימה גם הייתה מוזיקת רקע דרמטית שליוותה את הקסמים והאשליות שביצעה, לקלינגנרייטר לא הייתה אלא מכונת הקפה.
בעצם הייתה אמורה מקהלת הכנסייה לעמוד לרשותו, לפני ההופעה שלו הם עשו חזרה לקראת הערב, זה מצא חן בעיני קלינגנרייטר באופן יוצא מן הכלל, בהתחלה שרו את What if God was One of Us, אחר כך את השיר הנוגה ״איננו אלא אורחים על פני האדמה״, ולבסוף הסיום העליז ביותר Always Look on the Bright Side of Life, והכול באופן משביע רצון, פיכטנר בקושי היה צריך להתערב.
אבל קלינגנרייטר לא הצליח להסכים עם פיכטנר על שום שיר לליווי הקסם שלו.
קלינגנרייטר היה שמח אם המקהלה הייתה רק מזמזמת את The Final Countdown, הבחירה הראשונה שלו, או, בחירה שנייה, את השיר שכולם מכירים מכארמינה בוראנה.
אבל לזמזם לא בא בחשבון מבחינת מנצח המקהלה.
״בחייך, פרדי, ברור שלא.״ גם לפליקס הייתה דעה בעניין.
התירוץ הרשמי של פיכטנר היה שהבמה קטנה מדי בשביל המקהלה וקלינגנרייטר והתיבה של קלינגנרייטר, שעוד חיכתה עכשיו לצד זרועותיו הפרושׂות של קלינגנרייטר לחלקה בהופעה.
למופע הקסמים של חלימה הזמין קלינגנרייטר שני כרטיסי אח״מ בשורה השנייה, לעצמו ולפליקס.
בדיוק לפני חודש זה היה, זמן קצר אחרי יום ההולדת הארבעה-עשר של פליקס, הכרטיס היה מתנתו של קלינגנרייטר לנער, אבל גם מתנתו של קלינגנרייטר לקלינגנרייטר, מופע הקסמים הגדול הראשון שלו.
בשביל מי שהתלהב מקסמים מאז שהיה ילד, בשביל מי שקרא את ״הארי פוטר״ בגיל 65 ומעולם לא עזב את הבית בלי חפיסת קלפים בכיס, באמת כבר הגיע הזמן.
גם לקראת הביקור בעיר הבירה עם פליקס שמח קלינגנרייטר.
לארוחת הערב בחר מסעדה טורקית, הרעיון מאחורי זה היה שבכפר שלהם לא היו טורקים.
הנער נראה אדיש לכל העניין, הוא שאל אם מותר לו להזמין קולה.
״אתה לא צריך לבקש רשות.״ צחק קלינגנרייטר.
פליקס אמר ״אוקיי״ והזמין בירה.
קלינגנרייטר פער את עיניו בהגזמה, פליקס גיחך גיחוך משועמם.
ארבע-עשרה שנה זה כבר משהו, חשב קלינגנרייטר והזמין בירה לבנה וכוס נוספת ומזג קצת לפליקס, אבל הוא לא נגע בזה, רק שתה את הקולה שלו, וגם קלינגנרייטר שתה רק חצי כוס, בגלל התרופות.
״מה עוד אתה אוהב לעשות בעצם?״ הוא לא יכול היה לתאר לעצמו כלום חוץ ממשהו עם מחשבים.
״למה אותי?״ שאל פליקס.
קלינגנרייטר לא הבין.
״למה לא לקחת את התאומים?
גם להם היה יום הולדת.
או את מקס?
הוא בן ארבע, הוא בטוח אוהב דברים כאלה.״
קלינגנרייטר חייך ושנא את העובדה שהוא מחייך.
שתמיד הוא מוכרח לחייך מהפינה שנדחק אליה.
על קיר האריחים היה תלוי שטיח, הדלפק היה עשוי זכוכית ומתכת.
קלינגנרייטר חיפש עץ ולא מצא.
הנער נראה נינוח כדרכם של מנצחים.
כאילו שמח על כך שאפילו שיחה פשוטה לא עלה בידם לשוחח.
עם תומס והמשפחה נכחו באולם הקהילתי ארבעים ושמונה איש.
בינתיים השתתקו כולם, אבל לקלינגנרייטר עוד לא נמצא מתנדב.
זרועותיו היו כבדות במחוות החיבוק.
אולי האנשים שתקו כי שתיקתו שלו עצמו נעשתה גדולה מדי?
כי לא נעים שמישהו עומד על הבמה ולא אומר כלום?
ואולי שוב הרטיב במכנסיים והשתיקה היא שתיקה של מבוכה?
פליקס ליקק את המלח מעל מקלון מלוח אחד.
על הקיר שמולו היה תלוי הפסוק הנצחי:
״המילה הייתה לבשר.״
לידו – התיבה שלו.
הברקים כמו תוכחות, סימן השאלה כמו גיחוך לעגני.
הוא עצמו תכנן את התיבה.
כמעט חמישים שנה היה שכיר בנגרייה, ובגיל שבעים ושבע נברא התוצר הראשון שהוא לגמרי שלו, משלב התכנון ועד הייצור.
נו טוב, הוֹלגֶר שוורצמן השאיל לו בשביל החיתוכים העדינים את ידיו הלא רועדת, ותיאו שוורצמן את כוח השרירים שלו בשביל מערכת החיבורים.
אבל את הניסור הצליח לעשות בעצמו.
כשהגיע לחיבורים המורכבים והעדינים, לחלק המהותי בכל אביזר קוסמוּת, נאלץ פעמים רבות לערער על סמכותו של שוורצמן הבן, והעובדה שקלינגנרייטר הזקן חלק עליו, הוציאה אותו לגמרי משיווי המשקל, וזה עוד אחרי שקלינגנרייטר ריסן את עצמו כי היה לו ברור שאי אפשר לצפות ממי שכל חייו ייצר תיבות להובלת תפוחי אדמה, שישר יצליח ליצור תיבה בשביל אשליה גדולה, בשביל האמנות.
החתכים היו צריכים להיות מושלמים, ללא רבב, ושוורצמן רצה לעבוד עם מסור חשמלי בחיתוך חופשי!
הרי כל מילימטר היה חשוב כאן!
אז קלינגנרייטר נתן לו את המסור היפני העדין שקנה במתנה לפרנץ לפני שנים.
במקום שהוא נמצא עכשיו, בגן עדן או בגיהינום, לא צריך יותר לנסר שום דבר.
"הוֹן דוֹזוּקי דלוקס" קראו למסור.
ידית עשויה ראטאן.
כלי נהדר וגם יפה.
על המסורים שלנו אי אפשר לומר שהם היו אי פעם יפים.
ואז בא פליקס ושאל – וזה היה בעצם הדבר הכי טוב שקרה – בשביל מה התיבה.
״זה בשביל אשליית קסם״, השיב קלינגנרייטר.
״מה זאת אומרת?״
״אני מתאמן בהיעלמות.״
״זה איזשהו טריק?״
״תלוי אם אתה מי שנעלם או מי שצופה.״
פליקס ירק באלכסון.
״אני הייתי צובע את התיבה.״
״בהחלט התכוונתי לעשות את זה.״
״לא, התכוונתי שאני הייתי צובע את התיבה אם היית מרשה לי.״
ברור שהוא הרשה לו.
קלינגנרייטר בקושי הצליח להסתיר את שמחתו, וקתה שאלה את עצמה במחשבותיו, בשביל מה בכלל אנשים מסתירים את שמחתם.
עוד באותו הערב נפגשו בסדנת ההרכבה.
קלינגנרייטר דאג לצבעים, למברשות, לאור.
גם למוזיקה ולחטיפים, אבל פליקס לא נגע בהם, הוא רק רצה שקט וקולה.
ארבע שעות הם בילו בסדנה הריקה בדרך כלל.
אחרי ארבע שעות אתה כבר לא מריח יותר את העץ, את הכימיקלים נגד עובש.
הערב ההוא יכול היה להיות תשובתו של קלינגנרייטר על השאלה של פליקס, למה לקח דווקא אותו.
אחי הסב ובן האחיין צובעים תיבה למופע קסמים בסדנת ההרכבה של הנגרייה המשפחתית שגודלה 900 מ"ר, מוקפים לוחות עץ, מסגרות עץ, קורות עץ, מכונות לעיבוד עץ, מוקפים בקלינגנרייטרים המתים שהפכו לרוחות שבבים ולאבק נסורת ומרחפים באוויר כנהוג במשפחתם – בשאפתנות.
״פרדי?
אני יכול רגע…?״ זה היה תומס.
הוא נפנף בניירותיו והתחיל ללכת לעבר הבמה בלי לחכות לתשובה.
קלינגנרייטר כבר הרגיש עכשיו לגמרי בנוח שם למעלה.
גם זרועותיו נעשו קלות יותר ככל שקרב תומס אל הבמה.
לפי הניירות שבידו והנמרצות שבה התקדם לכיוון הבמה, הוא בוודאי רצה להודיע משהו.
עכשיו?
פניו של קלינגנרייטר התלהטו, אבל המילים יצאו מפיו בחביבות:
״גבירותיי ורבותיי, יש לנו מתנדב!
מחיאות כפיים לתומס קלינגנרייטר!״
תומס לא הבין, אבל מחיאות הכפיים הבהירו לו את העניין.
מיד שלח את זרועותיו קדימה כמבקש להרחיק מעליו משהו כבד, ונסוג לאחור.
״מה, אתה נמושה?״ קלינגנרייטר לא ידע אם רק חשב את זה או גם אמר.
אבל לא היה אכפת לו בכלל.
הוא הסתכל אל פליקס, שעכשיו כבר התיישב והסיט את שערו ממצחו.
חלימה, הגברת הראשונה של עולם הקסמים, נתנה את נשמתה על הבמה במשך שעה וחצי.
ארבעים וחמש דקות לא הסגיר פליקס מה דעתו על המופע.
הוא שקע במושבו וטמן את ידיו בכיסים.
רק זמן קצר לפני ההפסקה הופיע, כביכול, הנער על כסאו והתיישב כמו בנאדם עם עמוד שדרה.
האורחים של חלימה, זוג מאוקראינה, רקדו ריקוד היתולי להפליא שבמהלכו החליפו את בגדיהם בתא טלפון ששימש האביזר היחיד על הבמה.
כבר בהתחלה נכנס הגבר לתא הטלפון לבוש בתחתונים עם הדפס מיקי מאוס, וכעבור נשימה אחת יצא ממנו בחליפה.
וכך זה נמשך דקות ארוכות, ריקוד והחלפת בגדים.
״Quick-Change״, לחש קלינגנרייטר.
״צריך בשביל זה בעיקר חייט טוב.״
נדמה שפליקס לא הקשיב, פליקס נרכן לפנים.
הקטע הסתיים במחיאות כפיים סוערות, הנער מחא כפיים עם כולם, קלינגנרייטר מחא כפיים לנער.
בהפסקה עמדו בטרקלין, אכלו מקלות מלוחים ושתו קולה, וקלינגנרייטר התבונן בפליקס מתבונן בשתי נערות בנות גילו.
״אני מצייר בגדים,״ אמר פליקס בלי להסיר את מבטו מהנערות.
״סליחה?״
״רצית לדעת, לא?
רצית לדעת מה אני אוהב לעשות?״
״כן, כן, זה מה שרציתי.
יופי.
אני חושב שזה יופי״, אמר קלינגנרייטר והרגיש מטופש.
״לא אכפת לי מה אתה חושב.
זה לא חייב למצוא חן בעיני אף אחד.
בעיניי זה מוצא חן.״
בחלק השני של המופע עומעמו האורות, הצלילים החמים נעלמו ובמקומם נשמע צלצול פעמונים.
חלימה עלתה לבמה לבושה כולה בשחור.
אפלה גמורה שררה באולם.
באוויר עמד ריח של כנסייה ביום ראשון.
חלימה רקדה על חבלים שחורים, העלימה את החבלים, רקדה באוויר, לאט, כמו באבל.
היא נכנסה לכלוב ויצאה ממנו בתור גבר ועכבר, גבר ועכבר עלו על מיטה, המיטה עלתה בלהבות, וכשכבו הלהבות, יצאה חלימה מתוך העשן.
היא בלעה חרב, נשכבה על מיטת מסמרים ודקלמה שיר של אדגר אלן פו במלואו.
כמו כל מי שלוקח את עצמו ברצינות, היא התישה את עצמה, סדקים נִבעו באיפור שלה.
הקהל הריע לעתים רחוקות ובכל זאת היה שבוי במחזה.
היא לא ביקשה להפתיע, היא רצתה את האשליה המושלמת, ארשת פניה הייתה קרה, כבושה כמעט.
קלינגנרייטר הבין הכול:
למה הסיבוב הזה, למה העמידה ההיא.
כל פיתוח וכל סיום יכול היה להסביר לעצמו מבחינה מכנית או ויזואלית או טכנית.
אבל הוא לא נהנה מן ההסבר אלא ממה שלא ניתן להסבר – חלימה לא עשתה שום שגיאה, לא חשפה את עצמה בשום רגע, ובסופו של דבר כל אחד מההסברים שלו לא היה אלא השערה.
היא ציטטה את הקוסמים הגדולים, שהאשליות שלהם והאגדות עליהם ליוו את קלינגנרייטר כל ימי חייו.
אליהם נהג להימלט כאשר המשרד, העץ והמשפחה נהיו יותר מדי בשבילו.
חלימה ציטטה את הודיני ועברה דרך קיר, וליוותה את עצמה בשיר בשני קולות ובשפה זרה.
היא ציטטה את הוֹפצינזֶר והפכה את הבמה לסלון שבו הוגש תה לצופים, ועורבים התרוצצו ביניהם כמלצרים בבגדי שרד.
הקוסמת כמארחת;
פה לחשה מילה, שם ליטפה רקה כלשהי, פעם שלפה חפיסת קלפים, פעם מטפחת, אחר כך יונה שחורה.
כששוב הייתה לבדה על הבמה, היו מונחים על עגלת התה, על השטיח:
שעונים, תכשיטים, ארנקים, טלפונים.
הקהל הריע וגעה.
לפני הקסם האחרון שלה, האשליה הגדולה, קטע הבריחה, חיפשה חלימה מתנדב.
היא הסתכלה מעבר לקלינגנרייטר, הצביעה על מישהו מאחוריו, טלטלה את ראשה לשלילה, וכעת הצטלבו מבטיהם, הוא הצביע על פליקס והרגיש שבכל זאת הכירה בצפונות לבו, היא בחרה בו מבין מאות.
והנה הוא על הבמה, קד קידה לפני הקוסמת.
מחיאות הכפיים סערו ואז שככו, העוזרות של חלימה רשרשו סביבו כמו פרפרים שחורים, קלרנית חלמה בהקיץ.
הנה כך, חשב האיש הזקן, היה טוב למות.
חלימה הסבירה לקלינגנרייטר מה מצופה ממנו, הוא לא הקשיב, הוא הרי ידע מה עליו לעשות, רק אצבעותיה עניינו אותו, תמיד בתנועה, איזה סימן היא נותנת, ולמי?
לו?
במרכז הבמה עמד מתקן מסובך וחשף שיני להבים ולשונות אש, ומעליו היה תלוי חבל.
הפרפרים הגישו לקלינגנרייטר כתונת כפייה שיבדוק אם היא יאה לשימוש ואחר כך יעזור לחלימה ללבוש אותה ויקשור חזק את החגורות, הכי חזק שיוכל.
הוא הושיט יד לתוך השרוול ומיד גילה את החוט שבעזרתו אפשר לשחרר את פנימית הכותונת כדי ליצור לעצמך יותר מקום.
ועוד הוא ידע:
לחבל הבוער, שעוד מעט תהיה חלימה תלויה עליו, כפותה בכותונת, יש פְּנים מפלדה ולכן אין הוא עשוי להיקרע מאש, טכנאי ינתק אותו בשלט רחוק זמן קצר אחרי שחלימה תשתחרר, שום סכנה אינה נשקפת לה.
מה יקרה אם קלינגנרייטר יביט סביב ויסביר לפליקס את התחבולה?
וקלינגנרייטר הביט סביב וכתונת הכפייה בידו, הוא עמד בפניו אל האולם, ותומס אמר:
״אני צריך להודיע משהו לבחורים ממשמרת הבוקר.״
את השאלה עם הנמושה קלינגנרייטר רק דימה בנפשו, למרבה הצער.
והנה ראה את פליקס הולך לקראתו.
הוא ייקח לי עכשיו את המיקרופון, חשב, ויגיד עכשיו שאני הנמושה, כי אני לא מתנגד, לא לחוצפה של אביו ולא לחיים האלה, חיים שלמים שבהם הייתי לכל היותר ליצן.
באוחזו בכתונת הכפייה הייתה לפרדיננד קלינגנרייטר זכות המילה האחרונה.
האולם היה חשוך והמתין למוצא פיו.
״היא אמיתית, אתם יכולים להאמין לי,״ חייך חיוך מרוצה, ״אני יודע את זה מניסיון אישי.״ פה ושם צחק מישהו.
הוא מסר את הכותונת לפרפרים, חלימה הפריחה לעברו נשיקה, אצבעותיה הודו לו, קלינגנרייטר ירד מהבמה.
בשוליה חיכה פליקס כדי לעזור לו לרדת.
״אני אעשה את זה.״ פליקס נעמד ליד אחי סבו.
קלינגנרייטר בלע רוק.
״גבירותיי ורבותיי, עוד קלינגנרייטר!״ הוא קרץ מטה אל האולם הקהילתי.
״אבל הקלינגנרייטר הזה שכאן הוא אמיץ.״
האנשים מחאו כפיים, תומס נסוג בחזרה למקומו.
פליקס לחש שם של נערה לתוך המיקרופון.
וכעבור שניות מעטות חגו ויצאו מאחורי וילון המסך ארבע נערות מקהלה בנות גילו של פליקס בערך, הן נעמדו בקצה הבמה, ולאות שנתן להן התחילו לזמזם את הקטע מכארמינה בוראנה.
פרדי, הפנטסטי, פתח את התיבה והראה לקהל שהיא ריקה.
הוא ביקש מבן אחיינו להיכנס לתוכה.
הוא פרשׂ מטפחת שחורה על התיבה והניף את זרועותיו מעל לראשו כמו מנצח על תזמורת, כמו בעל אשליות גדול.
*תרגום הסיפור רואה אור בסיוע מכון גתה ∗דימוי:
ליו בולין.
כשחזר מרקוס קֶלמֶר מהעבודה הביתה, מצא על השטיח בסלון אישה עירומה.
שיערה הסתור הזכיר לו את האופן שבו היה מצייר בילדותו קיני עורבים או צמרות עצים, עורה נצץ כמו צֻפָּה זיגוג וכשהפך אותה מרקוס בזהירות על גבה כדי לפנות אליה בדברים ואולי לברר מי היא ומה היא מחפשת בדירה שלו, ראה שהיא מתה.
מיד ניגש לחלון וסגר את הווילונות.
למען האמת עוד היה מוקדם מדי בשביל זה, בחוץ עוד היה אור.
האביב בא ממש לפני כמה ימים, והשמש תשקע רק עוד כשעה, בסביבות שש.
לפני שבועות מעטים עוד הייתה נעלמת בסביבות ארבע, אבל עכשיו הימים החכימו והשכילו לשמר את כוח אורם לזמן ארוך יותר, ובקרוב ישרור להט הקיץ שהם כבר נושאים בחובם.
קרני השמש של אחר הצהריים היו הראשונות לברך אותו על מפתן דירתו בימי האביב הנעימים האלה.
לסגור אותן עכשיו בחוץ גרם לו כאבי ראש, והוא הרגיש כאילו החדר עצמו סובל ממיגרנה.
אבל מן הסתם לא הייתה לו ברירה, ככלות הכול על הרצפה בדירתו שרועה אישה מתה.
העור שסביב פיה ונחיריה נראה כאילו השתמשו בו כמשטח להצתת גפרורים.
מרקוס הרים את הגופה והושיב אותה בכורסה.
מיד צנחה שוב, מפרקיה נעו כמו ג׳לי, והגוף כמו בלון מלא בנוזל.
הוא ניסה שוב, אבל גם הפעם לא נשארה לשבת אלא נרכנה קדימה כמו מישהו שמוכרח פתאום להקיא, וראשה התנגש ברצפת הפרקט.
צליל החבטה הרם החזיר את מרקוס למציאות:
בלי להתמהמה ניגש למערכת הסטריאו והדליק אותה.
מוזיקה עוזרת לו לחשוב.
הוא לא יכול פשוט להשאיר את הגופה שרועה על הרצפה, כי גופות משתנות, פני השטח שלהן אינם יציבים כמו אלו של בני אדם חיים.
ביסודו של דבר מעייניהן נתונים רק לדבר אחד:
להתפרקות.
כדי להיעלם לחלוטין הן זקוקות למצע נוח לחילוף חומרים, אדמת יער, למשל, או בִּצה.
משהו שאיתו הן יכולות להתמזג לאטן.
ואילו כאן אין משהו כזה, לכן היה עליו למצוא פיתרון.
הוא לקח את השלט הרחוק והגביר את המוזיקה.
הוא נזכר שלא מזמן החביא מטוס הרכבה גדול מאחורי הרדיאטור.
זה היה בשבוע שעבר, ההורים שלו באו לביקור והוא לא רצה שהם יראו את המטוס.
מאחורי הרדיאטור יש הרבה מקום, אבל האם אפשר יהיה לדחוק בחלל הזה גם גוף של אישה מבוגרת?
מרקוס הביא סרט מדידה ומדד את הגופה.
טוב, אין ברירה אלא לנסות.
חצי שעה התאמץ וניסה, אבל בסוף תמיד הציץ הראש או פלג הגוף העליון מאחורי הרדיאטור.
ובכל זאת:
הצלחה חלקית.
זמן מה פשוט ישב מרקוס על הרצפה, נשען על הקיר ובהה ניכחו.
ממה הייתה יכולה האישה למות?
הוא לא גילה שום סימני חניקה או שטפי דם.
מה שזה לא היה, נראה שהגוף שלה לא נפגע מכך.
אולי הורעלה.
ואולי מתה מוות טבעי.
אבל היא עדיין צעירה מאוד, מרקוס העריך שגילה בין עשרים וחמש לשלושים.
הוא קם על רגליו והתמתח.
לא, זה נראה איום ונורא.
המטוס להרכבה היה בטוח מאחורי הרדיאטור, אבל את הגופה יראה בקלות כל מי שיכנס לחדר.
הוא צריך לחשוב על מחבוא אחר.
בזמן שסקר בעיני רוחו את פינות המסתור בדירתו, משך את הגופה מאחורי הרדיאטור.
מכיוון שהייתה עירומה, גרם לה נזק בכמה מקומות מהמשיכות והטלטולים חסרי הסבלנות שלו.
צלעות הרדיאטור חתכו בעור החיוור משל היה חמאה, אבל רק מעט דם זב כי הלב הרי לא פעם יותר ובכלי הדם לא היה יותר לחץ.
למרות זה נותרו כמה כתמים מכוערים על הרצפה ואפילו על הרדיאטור.
מרקוס הלך לחדר האמבטיה, הביא מטלית לחה וניקה את צלעות הרדיאטור.
אביב עכשיו, ואם יניח לנוזל הגוף להתייבש, יסריח הרדיאטור כשידליק שוב את ההסקה בחורף הבא.
הוא תפס בזרעותיה של הגופה וגרר אותה בחזרה לסלון.
שוב השאיר הדבר כמה סימנים, הפעם סימני גרירה אדמדמים ארוכים.
בניד ראש הוא הלך לחדר האמבטיה, הביא מטלית שנייה והתחיל לקרצף.
לפעמים הוא באמת רפה שכל, מפגר ממש.
כדי שלא יקרה שוב דבר כזה, עטף את הגופה במגבות גדולות מכף רגל ועד ראש.
ככה גם היה הרבה יותר קל לגרור אותה על רצפת הפרקט.
המוזיקה במערכת הסטריאו נדמה, וקריין הכריז מה שמם של האנשים שמאחורי הבס, התופים וחליל הצד.
בלילה השאיר מרקוס את הגופה העטופה לשכב באמבט.
למחרת בקושי התעורר בזמן כי בחלומו חשב שצלצול השעון המעורר הוא קרקורי הפרידה העצובים של קרפד שנשלח בחללית קטנה לחוג במסלול לווייני סביב כדור הארץ.
נשאר לו זמן רק לארוחת בוקר קלה, אחר כך נסע באוטובוס לעבודה.
לפנות ערב חזר הביתה.
כבר כשנכנס חש בריח.
הוא לא היה חזק מאוד, אבל הוא היה נוכח.
הוא הלך אל חדר האמבטיה.
הגופה שכבה שם כמו אתמול בערב, רק על המגבת שעטפה את פניה התפשט כתם שהזכיר קצת בצורתו עלה אֶדֶר.
יומו במשרד היה מייגע, ובדרך כלל היה מרקוס שמח להיכנס עכשיו לאמבט, להשתרע במים החמים, לשכשך את אגודליו, ולשקע לאט את כל הדאגות שחגו בראשו בגבעות הקצף המְרַחֲשוֹת.
היום אולי יצליח איכשהו לדלג על טקס הרחצה היומי הזה, אבל כפיתרון לטווח ארוך אי אפשר כמובן לשאת את המצב הזה.
כבר עכשיו התחיל להיות עצבני.
הוא משך את הגופה אל מחוץ לאמבט ורחץ אותו.
הוא גמר כמעט את כל חומר הניקוי שבבקבוק לפני שהרגיש שיהיה מסוגל להיכנס לאמבט עירום בלי לקבל בחילה.
אבל לפני שנכנס לטבול באמבט ניגש לטפל בגופה ולהכניס אותה לארון הבגדים הריק למחצה שעמד בחדר העבודה שלו.
מוזר שלא חשב על זה קודם.
ככלות הכול כבר העמיד שם פעם שורה שלמה של וילונות גלילה מקופלים (עם החוט הלבן שבצבץ למעלה הם נראו כמו מקלות דינמיט).
הגופה התאימה יפה לחלל הארון, אבל בכל פעם שניסה מרקוס לסגור את הדלת, היא נפלה החוצה והוא נאלץ לתפוס אותה.
כמו בפגישה מחודשת אחרי זמן רב היא נפלה על צווארו.
לבסוף קיבע את פרקי ידיה בנייר דבק לדופן הפנימית של הארון ואטם בנייר הדבק גם את פתח האיוורור של הארון עד שהרגיש שכל העסק יוכל להישאר ככה לפחות כמה ימים.
הוא הספיק להיות בחדר האמבטיה ולשחק עם ראש המקלחת בקושי שלוש דקות, ואז שמע את החבטה.
הוא סגר את המים והקשיב.
הכול היה שקט, אבל מה זה עוזר לו, הוא כבר הבין מה קרה.
הוא יצא מהאמבטיה עירום למחצה וחזר לחדר העבודה.
המראה שנגלה לעיניו – האישה שכבה מעוקמת נורא, חציה עוד בתוך הארון וחציה לפניו – המראה היה מגוחך כל כך, שמרקוס פלט שאגת עיטוש, שלא נגרמה מגירוי יתר של שכבת הריר באפו אלא מגירוי יתר של הדימיון שלו.
לפני שיכול היה להרים אותה, היה עליו להתיר את הפיתול שהייתה נתונה בו, כן, ממש פיתול, כי היא… אלוהים, אפילו נערת גומי לא הייתה מעלה על דעתה תנוחה כזו.
אבל זו גופה, אמר בלבו, לא משהו חי.
אי אפשר להחיל כאן את אותן אמות מידה.
אולי מוטב היה להשאיר את הגופה כמות שהיא, פקעת של ידיים ורגליים, וגֵו שבמקומות רבים כבר החל להיבקע.
ככה יהיה, על כל פנים, קל יותר להעביר אותה ממקום למקום, אבל ברור שככה היא גם תופסת יותר מקום מאשר במצב פרושׂ.
השטיח בסלון של מרקוס היה מהסוג העתיק והמכובד.
הא כבר נשא עליו דורות רבים, טפיפות רגלי ילדים התבגרו עליו לצעדי זִקנה כבדים ואחראיים, הוא אירח זוגות נשואים וברכות אבלים, הדגם שלו העסיק את החוש הגיאומטרי של עשרים איש בערך, אולי אפילו יותר, הוא שרד מלחמות עולם ותקופות של אופוריה ושל כאוס מלא השראה, בקיצור – זה היה שטיח שלא פשוט דוחפים מתחתיו מין גופה.
מרקוס ידע זאת.
הוא ידע זאת היטב ובכל זאת לא עלה בדעתו שום פיתרון אחר.
הכול כבר ניסה, את הארון, את הרדיאטור, את האמבטיה.
חוץ מלהעמיס את הגופה על הכתף ולזרוק אותה מהחלון לא נותרו לו הרבה אפשרויות.
וחוץ מזה, הזמן דחק.
בשתי ידיים הרים את השטיח הכבד, ובדחיפות רגליים בעט את הגופה אל האזור הבהיר יותר במקצת של רצפת העץ.
לוחות הרצפה האלה, שקרן אור לא שזפה אותם ורגל אדם לא דרכה עליהם, היו בוודאי החלק הפגיע ביותר, האינטימי ביותר בדירה.
לקח לו לא מעט זמן עד שהצליח לדחוף את הגופה למקום הנכון ולפרושׂ עליה את השטיח.
האריג המדיף ריח של עבר ושל עור נעליים כיסה לגמרי את הגוף הזר וכמו העלים אותו במעשה כישוף.
תחושת הקלה גדולה התפשטה בו, ומרקוס כמעט מחא כפיים בקול.
גבעת השטיח החדשה נראתה קצת כמו דגם תלת-ממדי של מפה טופוגרפית.
התלים שיצר הגוף של הגווייה הקבילו במדויק לדגם הקונצנטרי של השטיח.
האזורים הכהים ביותר היו מונחים על הנקודה הגיאוגרפית הגבוהה ביותר (הכתף, שתמיד בלטה קצת כלפי מעלה כשהגופה שכבה על הגב).
זה נראה כמעט כאילו הכול אורגן כך במכוון כדי להקל את ההתמצאות.
זה היה, בלי ספק, הפיתרון הטוב ביותר עד עכשיו.
הבעיה היחידה הייתה לעבור מעל הגופה, ושוב ושוב הוא היה מועד על השטיח המגובנן.
לכן העביר מרקוס את שולחן הכתיבה הגדול שלו, שבלאו הכי מעולם לא שימש לדבר מה משמעותי, מחדר העבודה אל הסלון והעמיד אותו בדיוק מעל רכס השטיח.
ככה לפחות לא ימעד יותר.
אמנם מיקומו של השולחן באמצע החדר לא היה טוב במיוחד, אבל אולי עכשיו יתיישב אליו לעתים קרובות יותר ויעבוד על הניסיונות הפואטיים שלו, שמצד אחד לא עלו לו במאמץ רב, אך מצד שני גרמו לו ייסורים בגלל חוסר התוחלת הגלוי שלהם.
זה לא נראה רע בכלל.
גבעה קטנה באמצע החדר… ומעליה שולחן.
אם לא יצליח להציף את השולחן בדפים כתובים, פשוט יפרוש עליו מתישהו מפה ארוכה, כזו שמגיעה עד הרצפה.
העניין טופל, חשב מרקוס והלך למטבח.
מוכרחים להרים כוסית לכבוד הסיום המוצלח של תלאות היומיים האחרונים.
אחרי שקרא בהיסח הדעת כמה תוויות, בחר בקברנה סוביניון, בקבוק שתכולתו אדומה כהה.
רק כשכבר חזר לסלון, שהשולחן תפס בו עכשיו מקום בולט ומרכזי ויצר נקודת כובד רגשית חדשה בחדר, רק אז הבחין שהביא איתו שתי כוסות יין.
בכל צעד הן נקשו זו בזו והשמיעו צליל פעמוני באצבעותיו העדינות שאחזו את צווארי הזכוכית הדקים.
*הסיפור לקוח מתוך:
Die Liebe zur Zeit des Mahlstädter Kindes by Clemens J.
Setz.
© Suhrkamp Verlag Berlin 2011.
*דימוי:Fábio Magalhães
להאנה "מאוחר יותר בלילה ראה, למרבה הפלא, תצלום של עצמו כמו שהיה לפני שהיא הגיעה.
הוא חשב:
יש לה הכוח להעיר את המתים."–טניה בּליקסֶן, "סערות".
שדה תעופה, היום, לילה במזרח כל יום שונה, כך כתוב בספרים העתיקים.
המזרח בנוי מאיים, כל אי הוא שונה, על כל אי חיה מכשפה, ואני הכרתי אחת מן המכשפות האלה.
היא קראה לעצמה גבּריאלה סלוֹאָנֶה, אנחנו גנבים ותיקים ונתקלנו זה בזה בפארק רומי, כשתיכנַנּוּ שוד מפואר, בלי לדעת מיד שלכל אחד מאיתנו אין כל כוונה או יכולת אחרת אלא לשדוד.
בעבר כבר עלה פעם שמי באי המזרחי שלה בהקשר פלילי, אבל לא שיערתי אז שהיא נולדה שם בשנת 5502 (בשם פסח זְלאבּוֹסקי), ושעברה עליה שם ילדות של מכשפות.
בזמן שרבצה במרתף שלו כמו אוֹפּוֹסוּם, שימנה את האקדח שלה וכרסמה לחמנייה עבשה, סעדתי אני בפנטהאוז עם הקורבן שלנו, פרוֹבּארט, באווירה רגועה ורוויית אלכוהול.
היא תמיד הגיעה מלמטה, חפרה מנהרות, השתחלה לצינורות, לנה במרתפים, ואילו אני תמיד התחלתי הישר מלמעלה, בעזרת אשד מילים אלגנטי, חנופה וגישה אצילית מזויפת.
מאז ומתמיד רציתי לכבוש את העולם ולשפוך את עצמי עליו כמו מי רחצה מבושמים.
היא רצתה רק לשדוד ולרצוח בשקט ככל האפשר, לנקום נקמות רוויות דם, עד היום לא הצלחתי לגלות במי, דרכי הפעולה שלנו היו שונות למדי.
אבל לפעמים, בשעות גורליות ומאושרות, היינו שנינו צעירים ומאוהבים בנצח, מפני ששוב ושוב הפרידו אותנו זה מזה.
גבּריאלה סלוֹאָנֶה, הנה היא יושבת בחצאיתה הירוקה באולם הנוסעים היוצאים של שדה התעופה ליאונרדו דה וינצ'י, כשצצה על פני השטח, לא ניכר בה זכר למרתפים.
בפעם הזאת הייתה אולי בסוף שנות העשרים לחייה, צעירה ונמוכת קומה באופן מטעה, מתוחה כמו קפיץ, עיניה ושיערותיה היו שחורות ונוצצות, ואם עדיין טיפחתי בלבי ספקות כלשהם, ושאלתי את עצמי אם הגנבת והרוצחת הזאת מסוגלת להגיע לשעה גורלית של אושר והאם היא האהובה שלי, השנואה שלי, האבודה שלי וזאת שנמצאה מחדש – אם עדיין היו לי ספקות כאלה, מבטה המתכתי פוגג אותן באחת.
כל אחד מן המבטים שלה חדר עמוק, אפילו האיש שלידה, שבלע בשקיקה את העיתון, כשבחנה אותו בחשדנות, איבד מיד את השליטה על פנימיותו העגומה וקלט את מחשבותיה הששות לרצח כמו דיו שחורה שמתפשטת במים.
אולי ראתה בו סכנה, אדם שעוקב אחריה?
לא יתכן שמישהו עקב אחרי, אין שום אפשרות לעקוב אחרי, קראתי מתוך החיוך המזרחי העצוב שלה, העתיק כמו הספרים.
שתי גופות, פרובארט ואשתו, פיאצה בולוניה המתה שוטרים, היריות הפרועות והזועמות שלה העמידו גם אותי בסכנה גדולה, חליפת הערב שלי וענן מי הבושם בעל הניחוח המובהק שהייתי עטוף בהם הצילו אותי אך בקושי.
בתום דיון ארוך הסיקו לובשי המדים שרוצחים שכירים לא משתמשים בטֶר דֶ'הֶרמֶס כשהם הולכים לעבודה.
רגשות עתיקים ורבי עוצמה כווילונות שחורים האפילו את חנות הדיוטי פרי שנכנסתי אליה בעקבותיה.
בין חבילות של באצי' די דמה וסבון רומאנטיקה עמדנו סוף סוף זה מול זה.
אבל היא פנתה ממני כדי להריח את הסבונים.
"שלום, פסח."
"אני מכירה אותך?"
הבנתי.
הכול יהיה מהנה יותר אם שוב לא נאמין שזה קורה, נמאן לתפוס את זה, נעמיד פני זרים ונתכחש לשמחה שלנו.
העניין הוא שאנחנו לא רק גנבים, אלא גם שקרנים ובעלי דמיון עשיר מטבענו, ואנחנו מקבלים זה את זה כפי שאנחנו (אם כי למיטב זיכרוני, מעולם לא היינו נשואים, בניגוד להרבה שקרנים אחרים).
"בפארק שלפני הבית של פרובארט," אמרתי, "שם התראינו, שנינו התחזינו לעוברי אורח.
היה לך מכשיר ראיית לילה, לי לא."
עכשיו כבר לא הריחה את הסבונים, אלא את אחד מתלתליה השחורים, כולה תמימות ופיזור נפש, כאילו ה"כאן ועכשיו" בחנות דיוטי פרי של שדה תעופה בלילה הוא מעֵבר לכל דמיון בשבילה.
מאז ומתמיד ידעה להעביר את מה שכינתה ה"תודעה" שלה למצב של תרדמת בתוך רגע אחד (לעתים תכופות סבלה מסיוטים).
"איפה מוצאים דבר כזה?" שאלתי.
"איפה מוצאים מה?"
"מכשירי ראיית לילה.
את הרי יודעת שאני בור בעניינים טכניים."
היא צחקה את צחוק הפנינים הלבנות והלשון האדומה שלה.
"מכשיר ראיית לילה כמו שלי?
כנראה השתחרר לך בורג, קוף מגונדר שכמותך." כמה חן יש בזה, בבחירת המילים המיושנת מעט, בניחוח המכשפה הקל של המאות שחלפו, שאופף אותה.
ועוד רגע עמדה לצעוד משם.
הצלחתי לתפוס בזרת שלה בעזרת הזרת שלי, ולאחוז בה.
"חסרת לי."
היא התבוננה באצבעות שלנו, והשתהתה.
מתי תואיל להיזכר סוף סוף?
בלי לשאת את מבטה אמרה בלחש:
"אם לא תרפה ממני מיד, אהרוג אותך, פה, ליד הסבון, ואף אחד לא ישים לב, גם לאנושות זה לא יהיה אובדן גדול." האמנתי לכל מילה שלה.
אמרתי:
"טוב, גבּריאלה.
בואי ניגש לעניינים."
"מאיפה אתה יודע את שמי?"
"כי גנבתי את הדרכון שלך."
התבוננתי בסיפוק כיצד היא מפשפשת בתיק היד הצהוב שלה ומוציאה מתוכו באי סדר מסמכים מזהים, שמעולם לא הבינה מדוע הם קיימים.
"שלוש פעמים," אמרתי בחיוך.
"אבל תמיד החזרתי אותו."
היא חשבה בקדחתנות על הדרכון שלה, כאילו המסמכים המזוייפים שלה, הזהות שאימצה לעצמה, היו בלתי מוכרים, בלתי מובנים, תעלומה.
"מי אתה?"
"Je suis le poinçonneur des Lilas.
Je fais des trous, des petits trous, encore des petits trous…" והוספתי:
"יש לי את האבן של פרובארט."
מזווית עיניה עקבה אחרי כל תנועה של כמה ילדים, נוסעים מתמידים מפונקים ומכוערים במיוחד, שנכנסו בסערה לאולם וכיוונו איש אל חברו רובֵי מים.
הם עוקבים אחרינו?
או שאלה ילדים אמיתיים?
איך היא רוצה להצליח להתגונן פה, יחידה מול רבים?
הייתה לה תוכנית?
היה לה נשק בלתי נראה?
סייענים שעד עכשיו לא הבחנתי בהם?
היה לה מאהב?
הכרתי אותה טוב מספיק כדי לדעת שהיא זוממת משהו.
עכשיו, בנוסף לכל, נעצה את העקב של אחד מנעליה בנעל הלכה שלי.
"אה, אתה חושב שיש לך את האבן של פרובארט?
האבן שלך מזויפת.
החלפתי אותה."
"אז אם כך, את מודה שאנחנו מכירים?
עבר הרבה זמן מאז, אני המום, פסח, אני צריך לצבוט את עצמי."
היא נעצה את העקב שלה עמוק יותר בנעל שלי.
"ואת יפה יותר מתמיד.
החלפתי את האבן בחזרה, דרך אגב, האבן שלך מזויפת."
"אבל אז אני שוב החלפתי."
"את חושבת שאני חובבן?
גם אני החלפתי שוב, כמובן."
"אבל אז אני שוב החלפתי."
"מה?
אז האבן שלי לא אמיתית?"
"או שאולי שלי לא אמיתית.
אתה עושה אותי משיגנע."
"גבּריאלה, תסתכלי אלי, תגידי את האמת, זאת את?"
היא נדה בשתיקה בתלתליה השחורים, והעלימה כמה סבונים בתוך החצאית שלה, מכוחו של הרגל.
אחד מן הסבונים נפל על הרצפה, שנינו בהינו בו, כאילו איבדנו משהו שערכו לא יסולא בפז.
פתאום ראש השנה שמי זימוֹנֶה פרוֹבּארט.
אכלתי עם פּבּלוֹ ארוחת ערב, ברחוב גבּריאֶלֶה, הוא עשה רישום שלי, אבל לא צייר אותי.
אני מתכנן תקופה כחולה, אמר, ואיכשהו את לא כחולה מספיק בשבילי.
אז לא יתכן שאני גנבתי את התמונה, מפני שלא הייתה תמונה שלי מלכתחילה, אתה מבין?
חוץ מזה, היה 6 באוקטובר.
אתה לא מבין?
אז אומר את זה כך:
אתה, אדוני, כָּמֵהַּ למאה החדשה, אבל אנחנו לא, שום מאה מעולם לא קיימה את מה שהבטיחה.
לדויד ולי יש בן קטן, ממזר, כשיהיה גדול הוא רוצה להיות מבקר כרטיסים ולנקב כרטיסים, מעבר לכך אני לא רוצה לחשוב, אני לא רוצה לנהל עוד שיחות על העתיד, זה מביא מזל רע, אני תמיד מפחדת, פחד עתיק מאוד.
את דויד אתה לעולם לא תצליח לתפוס, הוא מזמן הגיע לביאריץ או למקום אחר כלשהו.
את הנפצים תיכנַנּוּ והכנו בעצמנו, רצינו להכין מופע קטן של זיקוקים, רק בשבילנו, הרי פתאום היה ראש השנה, החג.
אתה לא מכיר את החג?
זה לא שייך לעניין?
אני מצטערת שפוצצנו את המשתנה הציבורית, באמת.
לא, אני לא צוחקת, כן, אני מודעת לחומרת המצב שלי.
דויד אמר:
אנחנו צופים אל תוך שמי הלילה, אל תוך האפֵלה, אבל הכוכבים עוד יבקיעו.
הוא פשוט נוהג לומר דברים כאלה.
אני מודה, אני לימדתי אותו לגנוב.
אצל גברת מיוחסת כמוני, דרך אגב, לא קוראים לזה גניבה, אלא קלפטומניה, מחלת רוח שמוכרת בחוגים החברתיים שלי, מחלה שאולי נובעת מהליבידו.
הרי דויד גנב בצורה כל כך מטופשת ולא מיומנת, והוא גם תמיד ריחם על הקורבנות.
זה לא נכון שרחמים זה לא אהבה, דרך אגב, לא פעם רחמים הם האהבה עצמה.
ובכל זאת, משעשע שאני יושבת פה, ודווקא דויד, שהוא עיוור, הצליח לברוח, לא?
אתה חושב שהוא רק מתחזה לעיוור?
אָה, יש לך הוכחות לזה!
הרי יש לך הוכחות להכל.
אז אם כך, דויד פיקח יותר ממה שחשבתי, אני לא הרגשתי כלום במשך ארבע שנים.
הוא גישש את דרכו בצורה כה מטופשת ומלאת חן ברחובות ובחיים, אין ברירה אלא לאהוב אותו, ואחר כך הוא התאהב באהבה שלי, דבר כזה יכול לקרות.
דרך אגב, אני לא מאמינה לאף מילה שלך, אדוני, אתה רוצה להפריד בינינו, אבא שלי, בוגד שמצטלב זה זמן מה מדי ערב בכנסיית סקרה-קר, כבר ניסה לעשות את זה.
דויד מעולם לא שלח לי מכתבי אהבה, הרי אף פעם אין לו כסף, שנה אחת הסתתרנו במרתפים של אבא, שם בא הבן שלנו לעולם, זאת הייתה תקופה פראית ורומנטית, מכרנו בזה אחר זה במחירי הפסד את כלי הבית המכוערים להחריד של אבא, בזה אני מודה ברצון, אבא חשב שיש לו שדים בבית.
ועל כן, כדי להתנקם בנו, נהיה קתולי.
Non, je ne regrette rien..
שעה אחת לפני מותה בטרם עת (אביה הכה אותה למוות) כתבה זימונה מכתב לדויד, בכתב ידה היפיפה והבלתי קריא, האלכסוני והתלול, שאותו למדה בגיל ארבע תחת שמש גדולה ואהובה מאוד, בחיים אחרים, בגלות בבל.
אהובי היקר לי מכל, הם הניחו לי לצאת לחופשי.
הציור של פבלו נמצא במקום מחבוא בטוח, אפילו לך אני לא מגלה היכן.
אבא נישל אותי מהירושה, אבל יום אחד נמכור את הציור, ואז קלוד הקטן שלנו לא יצטרך להיות מבקר כרטיסים.
היום חוגג שאר העולם בריקודים סביב פנסי הגז ברחובות, ביער ונסן יש זיקוקים, כוכבי אש מלאכותיים עפים להם בשמים, אלה לא הכוכבים שלנו, ובכל זאת הם מאירים.
כולם קוראים:
"תחי המאה העשרים!" ומשליכים את כובעיהם לאוויר.
גם אם אתה לא עיוור, אתה חסר לי.
Nous allons changer le monde..
תענה לי.
בינתיים, בשדה התעופה ליאונרדו דה וינצ'י גבריאלה סלואנה ואני עדיין בוהים בקוביית הסבון שנפלה.
הזמן מתנודד לרגע אחד, כאילו הסתובב סביב עצמו במעגל ובתוך כך התעלף.
מתי כל זה התחיל?
לא ידעתי.
גם היא לא ידעה, או שהסתירה את זה ממני.
ראשינו נחבטים זה בזה כאשר שנינו מתכופפים בו זמנית להרים את הסבון.
בבית הקפה של אולם הנוסעים היוצאים בנמל התעופה של רומא, שבו לא מותר אלא לנשום, כל השאר אסור (מי שמעולם לא ראה בית קפה שהכל אסור בו באולם הנוסעים היוצאים של שדה תעופה בשעה שתיים לפנות בוקר אינו יודע לקראת איזו עייפות כוכב הלכת שלנו נע) אנחנו מתנהגים באדיבות.
מבזק חדשות על המסכים:
הווילה של פרובארט, גופותיהם של פרובארט ואישתו, בכל אחת מהן נעוצים כדורים של מחסנית שלמה מן האקדח של גבּריאלה, את הגופות נושאים החוצה מכוסות ביריעות פלסטיק.
קריינות:
פרובארט היה אדם ידוע, ממשפחה ותיקה, בנק הוותיקן (זה היה לי חדש), בילדותו לחץ את ידו של הדוצ'ה.
כל הכבוד, אני אומר, לא נצליח לצאת מפה אף פעם, למה לדעתך הטיסה שלנו מתעכבת, הם כבר עלו עלייך, עוד מעט הם יהיו פה.
הטיסה שלנו?
היא אומרת ובעיניה המבט המתכתי הזה, המבט הזה שאומר, אנחנו טסים ביחד?
אני מנשק אותה.
יש לה טעם של רִיבָּס.
היא באמת חושבת שאתן לה שוב לחמוק ממבטי?
היא מנשקת אותי בפיזור נפש, נשיקה שחולפת לידי, גבּריאלה מנשקת את האוויר.
רִיבָּס במזרח האמנות, הפשע וגם הגניבה מתבססים כולם על חוסר תשומת לב וישנוניות שהן בחציין מכוונות ובחציין לא, מעין תחושת חוסר אונים מול חלוף הזמן שאי אפשר לתאר את קיומם בלעדיה.
כל אמן יודע שקו צר מפריד בין יצירת האמנות שעדיין מנמנמת לה באפלולית, חסרת צורה, לרגע שבו מאוחר מדי לשפר דבר מה.
רוב האמנים ורוב הפושעים נעים ונדים בין שני השלבים האלה, למרות כל מאמציהם הכנים, מפני שהם עצלים, אדישים, מרוצים יותר מדי מעצמם, רשלנים ויהירים.
זאת כמובן בעיה מוסרית, מפני שכל אמנות וכל פשע הם במידה מסוימת מאבק לדרוש את המגיע לך, בהחלט, ואולי אפילו:
מאבק לחפות… כך אמרה פּאוּלינֶה, פרוליין פון הזניחה… (היה אסור לומר את שמה בקול, נאסר עליה לתת הרצאות באסתטיקה, הותרו רק שיעורי סריגה ליד התנור).
אבל נשיקה יכולה לשנות את העולם, העזתי לטעון.
אנחנו לא רוצים לדעת מה אנחנו עושים, ענתה לי, עד שמאוחר מדי לשנות משהו.
הרוח האנושית, המשיכה בדבריה, היא שק של סמרטוטים.
הגוף, האובייקטים של העולם החיצון, זיכרונות סוערים, פנטזיות לוהטות, אשְמה, פחד, היסוס, ספק, שקרים, שמחות קטנות, כאבים גדולים ואלף דברים שקשה מאוד להגדיר אותם במילים מתקיימים אצלנו זה לצד זה, מתקיימים גם אצלך זה לצד זה, מר פרובארט.
היינו על אי מזרחי בשם וימאר, האנשים שם התחרו זה בזה ללא הרף בכתיבת שירים.
האי לא היה גדול, הוא שכן בים קר כקרח, והים כל הזמן כירסם בו, כך שבסוף הוא פשוט עתיד היה לשטוף את האי איתו, האי יתמוסס, ואולי יישאר ממנו רק גביש של קרח.
לא הרגשתי נוח בתור הולך בטל.
האם אין לי יעוד נעלה יותר, האם לא היה טמון בי, נתן פרובארט, משהו אחר לגמרי?
לפעמים כרעתי ברך והתפללתי, וחשבתי בלבי:
הגיעה השעה.
ואז נישקתי את פאולינה פון… מתחת ללילך.
היה לה טעם של ריבס, שאותו בישלה בסתר, ובלילה, במרתף הארמון, חיסלה אותו בכמויות גדולות.
נודע לי שגם היא מרגישה את עצמה זרה בווימאר וזרה בגופה ובעולם.
כבר היינו פה פעם, חשבנו, כבר התנשקנו פעם מתחת ללילך, בעידן אחר של זמן.
באותם ימים היינו שונים (כך חשבנו), החלפנו מבטים מעיני שקד שחורות, נדף מאיתנו ריח של הל, של מור ושל תפוזים.
איכשהו היינו כחולים יותר, אמרה פאולינה.
איכשהו היינו מבוגרים יותר, אמרתי אני.
מותר לנו לדבר כך, נתן?
לחשה, כך מדברות מכשפות.
לא, כך מדברים האוהבים, עניתי אני.
נשיקה משנה את העולם.
בבת אחת שק הסמרטוטים מסודר, כל הדברים הפנימיים מסודרים, אין פחד, אין יראה, בתוך השק נותר מקום אך ורק לך.
נעשינו משוררים, אבל לא כתבנו בעצמנו.
מצאנו את מבוקשנו אצל אחרים, לקחנו את כתבי היד שלהם מתחת לכריות, גנבנו להם את הטיוטות ואת הרשימות.
ואז אחזנו במספריים וחתכנו הכל לרצועות, כמו רצועות של בשר כבוש, הדבקנו את המילים בסדר אחר ושלחנו לדפוס, בשם עט ששכחתי מאז.
תמיד היה לנו מטבע איתנו, אני בשקיק על הצוואר, היא בתחתונית, בשביל איש המעבורת.
הכמיהה שלנו, התחושה הפנימית שלנו, שיקרה לנו משהו גדול ומרעיש עולמות, (אולי תהילת עולם), הכיוון שחשבנו שחיינו יפנו אליו – התברר כי כל אלה היו נכונים.
אבל הדרך הייתה ארוכה יותר ממה שתיארנו לעצמנו.
במקום אחר כלשהו שם לא יכולנו לגנוב, כי היינו מתים (נחנקנו).
דיוקן היום יום ראשון.
הבית שלנו עדיין ערימה של עפר ואפר, תודה לך, מר וֶרנֶר פוֹן בּרַאוּן.
סמוך למסוול היל, ברודוויי, הילדים היתומים בוכים.
אבא מת, אימא לא הוציאה מילה מפיה במשך שבעה ימים, היא דיברה באמצעות הלב, עד שחדל לפעום.
חשבנו שאנחנו בטוחים בלונדון, הנשים, ורודות כמרציפן, הרגיעו את עצבינו, הגברים, בעור בהיר ורך, מקומט מעט, חייכו לפעמים בשעשוע, זקפו גבה, הכל היה מרגיע, אפילו השפה העתיקה של המשורר הנודד, שאולי יודעת להיות קולנית וחריפה, אבל לא יודעת לנבוח.
המלך ליר לעולם לא ינבח, הם יכולים להשתולל בברלין כמה שהם רוצים.
החנות של אבא, החנות הישנה והטובה Frobat's Bookshop, נעלמה כלא הייתה.
אני מפשפש בשארית העצובה שנותרה, ומוצא ספר על המולדת, על האיים הקסומים ועל המכשפות הנפלאות שיש שם.
הן היו אפשרות, המכשפות האלה, אבל המולדת שלי לא רצתה את האפשרות הזאת.
דיוקן של מכשפה חסרת גיל, נמוכת קומה, בעלת שיער שחור כעורב, ועיניה עיניים שראו הרבה ויודעות סודות, והדיוקן הזה מושך אותי אל תוך זמן אחר, כשהאיים עדיין שכנו בשמש החמה, ולפעמים יצאו מן הים וטיילו על פני היבשה, להשתקע במקום אחר.
אישה צעירה כמוני, כבר מתה מאות שנים, שמה היה פסח.
טיסה 0913 מוכנה להמראה שוב בחנות הדיוטי פרי הארורה, בימת הרגשות המדוכאים.
גבריאלה נזכרה שהיא פשוט מוכרחה כמה דברים, למשל טובלרון.
עשינו תחרות קטנה, מי מאיתנו יצליח להעלים יותר טובלרונים, לעין המצלמות המסתובבות.
"אנחנו הולכים ומשתפרים," אמרתי.
"אה, כך אתה חושב?
תשמע, ליד הקופה דרכנו נפרדות.
ואתה משלם." היא אחזה בתמונה מיניאטורית, רומא בגשם, ודחפה לי אותה ליד.
"על זה."
החזקתי את התמונה מול פני.
"את כמעט נישקת אותי…" "…" "מאוחר מדי, גבריאלה סלוֹאָנֶה.
את בסכנה."
"לא תמיד היה מאוחר?"
"לא בימים ההם, בבבל."
"…" "אנחנו יכולים לנסוע ללונדון ולהשתקע שם בשקט.
יש לי דירה במסוול היל.
או לפריז, אני הבעלים של מלון קטן שם, ברחוב…" "בפארק ההוא," נכנסה לתוך דברי, "מול הבית של פרובארט, כשהתיישבת לידי בגסות כזאת על הספסל, שמת לב ליונים?"
"יונים?"
"אתה רואה, אתה ישן כל הזמן, חייך עוברים עליך בהליכה מתוך שינה, נמאס לי מזה לגמרי, אני צריכה להשתחרר ממך, אתה מזיק לי."
"יונים?"
"כן, יונים.
הן עמדו סביבנו בחצי מעגל, יונים די זקנות, ובהו בנו מתוך עיניהן הקשות.
והשמים היו כה כחולים וקרים, גם לזה לא שמת לב, הם לא סלחו לנו.
ובזאת אני מכריזה על הסוף, שאין ממנו חזרה."
ואז היא סוף סוף נגעה בי, האצבעות שלה (שגם רצחו) התוו מעגל קטן על היד שלי, והיא הניחה לרעמתה השחורה לנוח על כתפי.
נראָה שהיא רוצה שאסלח לה.
על כך שהיא צעירה ויפה, וללא דופי, ויש לפניה עתיד, בעוד אני זקן ומכוער, וחוטא, ואין לי עתיד.
"טיסת לופטהאנזה 0913, עליה למטוס כעת…" נשמע הקול חסר הגוף.
אה, ברלין, חשבנו שנינו.
עיר שברוב חסדה חוסכת מאיתנו את הגורל, החיים הובילו אותנו סביבה במעגלים רחבים.
מה היא חיפשה בברלין?
יהלום גדול כמו מלון "אדלון"?
"זה היה אלוהים?" אמרתי.
"סליחה?"
"הקול."
"אתה פשוט אף פעם לא תלמד.
אנחנו.
זה אנחנו." היא קמה ממקומה.
"בבקשה, אל תלך אחרי.
תטוס למקום אחר, תטוס לפריז, היינו מאושרים שם פעם, תחיה בזיכרונות שלנו, אני צריכה הפסקה, אני צריכה פסק זמן, לפחות למאה שנים, פשוט תשאיר אותי לבד."
"לבד…" אמרתי, מהורהר כולי.
והיא כבר רצה לדרכה.
שכחתי כמה מהר היא מסוגלת לרוץ, נדמה שברק קטן נכנס אל תוך אולם הנוסעים היוצאים.
שאר העולם סר מדרכה, ניתז לכל עבר, כמה הייתי גאה בה.
אולי היא צודקת, ואנחנו זקוקים לפסק זמן?
קודם כל אני צריך לשכנע אותה להפסיק את הרציחות, לא היינו רוצחים מטבענו, היינו אמני הגניבה מטבענו, מילים ומבטים היו מטבענו.
בזמן הטיסה שוחחנו על מכשירים לראיית לילה.
המכשירים האלה נהדרים, אמרה, אם אתה למשל עובד בבית שיש בו הרבה מרתפים, אתה רואה הכל בצבע ירוק, זה פנטסטי, כמו חלום.
אהבתי שדיברה בצורה פשוטה ומקצועית כזאת, והיא ידעה את זה, היינו אמני הריחוק, הבנו וכיבדנו את המרווח בין הכוכבים במיקומם הלילי בשמים.
היא לקחה את פני בידיה.
הפעם לא נישקה דרכי את האוויר.
נשיקה יכולה לשנות את העולם, אין רגעים נצחיים, מפוזרים, מבודדים, רגעים לא מורגשים, שבהם אנחנו יכולים לעשות ככל העולה על רוחנו, ואז להמשיך את חיינו כאילו לא אירע דבר.
יש נשיקות הרות גורל.
לפעמים צריך לגנוב אותן.
נשמות נודדות וחסרות מנוחה יודעות זאת.
לא כל שכן, גנבים.
בהנמכה לקראת העיר ברלין החל המטוס להתנודד, אחר כך להיטלטל בצורה מסוכנת, אחר כך להסתחרר, והחלה מהומה איומה.
"לא יתכן שזה קורה, פסח, אנחנו מתרסקים, בלב לבה של אירופה."
"נכון מאוד." היא חרצה לי לשון ושלתה מתוך התיק הצהוב שלה את המטבע לאיש המעבורת.
"אני מציעה שתכין את המטבע שלך," אמרה.
"את מעורבת בכל מה שקורה פה?"
"אולי."
"פסח, פסח…" "אני צריכה להגיד לך משהו:
יש גם פצצה."
"אנחנו נחריב חצי מברלין."
"יתכן."
"זה באמת הכרחי?"
"Nous allons changer le monde.
אתה פוחד?"
"אני מניח שזה מה שהיית רוצה."
"מעולם עוד לא מתנו יחד," אמרה.
אני רציתי לומר:
בטח שכן, ועוד איך.
אבל נצרתי את לשוני.
אני תמיד נוצר.
אני לא היחיד, כך אני חושב, והאחרים גם חושבים כך, וכך כולנו נוצרים את לשונותינו ביחד.
"אתה יודע במקרה מה עלה בגורלו של קלוד הקטן שלנו?" שאלה.
"מה שהוא תמיד רצה, le poinçonneur des Lilas" "Je fais des trous…" " Des petits trous…" נאנחתי.
זה היה יכול להיות כל כך יפה.
היא נטלה את ידי.
"בָּרוּךְ, בימים ההם בבבל, השמש על הראשים שלנו, היינו חדשים כל כך."
ואז צלל המטוס, עם מאה עשרים ותשעה איש על סיפונו, בטיסת התרסקות תלולה.
הוא התפוצץ עמוק בתוך העיר, וכיבה הרבה סיפורים, אבל רק באופן זמני.
האם אנחנו חיים רק פעם אחת?
יש לשער שכן.
האם, כמו שעשו פעם אלות הגורל הרומיות, יש בכוחנו לארוג מן החלומות והכמיהות שלנו מציאות כלשהי, שטיח פלאים נצחי שיטיס אותנו בין הזמנים והעולמות?
מה שעבר זמנו אי אפשר עוד ללמוד.
ובכל זאת, בשעות הגורליות שלנו אנחנו אלים.
אנחנו אוהבים בצורה אחרת, בדמות אחרת, את האדם שאהבנו מאז ומתמיד, שום דבר לא הולך לאיבוד, אנחנו שרים רק שיר יחידי.
היינו אלים.
עכשיו אני לבד במרתף הזה, אין אור, אין כוכבים, אין מכשיר לראיית לילה.
רק העבר, שהוא ארץ זרה.
פסח, את עדיין שם?
או שאת כבר כאן?
תעני לי.
*הסיפור תורגם בתמיכת מכון גתה.אוּלִי בטוח שתוך זמן קצר יתעורר הָאנֶס מן התרדמת שאליה הפילה אותו התאונה.
אף-על-פי שהמפגשים עם הטיפוסים המיוחדים במוסד לפגועי נפש שבו הוא עובד תובעים ממנו לא מעט, הוא מקפיד לפקוד יום-יום את מיטת חברו.
ועם כל זאת, לא חדל לרחוש בו הרעב לחיים, לאהבה, לסקס ולידידות.
אוּלִי משתף את חברו האנס בכל מה שעובר עליו, צמא תמיד לתגובה ולו הזעירה ביותר, ואפילו מדמה לראות שיפור, אבל האנס לא מגיב.
אוּלִי כותב להאנס יום-יום כדי שכאשר האנֶס יחזור, הוא יוכל לקרוא על הימים שהחסיר.
ברצף של מכתבים הנפרשים על פני שנה שלמה, מצטיירים בחיות רבה עולמות תוססים של צעירים ונחשפות מערכות היחסים ביניהם.
דווקא מבעד לפחד האבדן עולים החיים במלוא כוחם ועולה ידידותם העמוקה של שני חברים.
יום שני, 03.04
הליצנים הפסידו אתמול 7:2 וזה אף־על־פי שהתוצאה הייתה כבר
0:2 לטובתם.
אתה לא יכול לתאר לך כמה עלוב זה היה.
אתה יכול להיות שמח שהפסדת את המשחק.
זהו, העונה נגמרה, וטוב שכך.
קראתי לך את הכתבה על המשחק, ואתה לא הגבת.
אני שוב במשמרת יום, זה אמנם מעייף יותר אבל הזמן עובר מהר.
מישהו חדש הגיע היום, צעיר בן שבע־עשרה, פלוריאן שמו, גדול וחזק ולא מוציא מילה מהפה.
הייתה לנו ישיבה קצרה, כמו תמיד כשמישהו חדש בא, אחות ואלריקה, גברת דוקטור רֶדְלִיך ואנחנו, הצוות המטפל.
רדליך היא הפסיכולוגית כאן, חתיכה עם שיער ג'ינג'י ארוך, קצת חצופה ומתנשאת, אבל אני אומר לך, ממש תאווה לעיניים.
בישיבות האלה אנחנו שומעים הכול על החדש, מה שמבהיר לנו את פשר הנוכחות שלנו כאן.
איש לא נשלח לקן־הציפורים הזה, אתה יודע, כולם נמצאים כאן מרצונם.
הקופות מממנות רק חלק קטן מעלות השהייה, השאר ממומן מן הכיס הפרטי.
מדי פעם מתקבלת תרומה מתורמים נדיבים שהם עצמם או בני משפחותיהם קיבלו עזרה כאן )את השכר הדל שלי משלמת כמובן המדינה ואת זה של ואלריקה הכנסייה(.
חוץ מזה אין כאן שיחות קבוצתיות, פשוט כי לא רוצים להכריח איש לחשוף את העולם הפנימי שלו רק משום שכל האחרים עושים זאת.
זה מוצא חן בעינַי.
הדיירים יכולים לשפוך את לבם באוזני הגברת דוקטור פסיכו־רדליך או באוזני אחות ואלריקה או פשוט לשתוק.
אמנם מלאכת יד, ציור, ודברים כאלה, עושים יחד, אבל אין לחץ חברתי.
אני מניח שזו הסיבה שאנשים כל־כך אוהבים להיות כאן.
ובכך אין כל ספק.
אני עצמי חייב להודות — אל תצחק, אחי — שנעים לי להיות כאן.
הקירות הישנים האלה וסגנון היוּגֶנְדְשְׁטִיל, יש בזה משהו.
אני לא יודע, אולי איזה סוג של כבוד שהבית משיב לדיירים, והם בהחלט זקוקים לזה.
את זה כבר גיליתי כשהבחור שקדם לי הכניס אותי לעבודה.
יש לנו כאן טיפוס אחד, וינפרד שמו, שסובל משיגעון רדיפה, דבר שאין לו כל חשיבות כרגע.
על כל פנים, נכנסנו לחדר שלו ואני בירכתי אותו לשלום, אמרתי לו "האלו פְרֶדְל".
לא הייתה לי שום כוונה רעה, אני נשבע לך.
וחוץ מזה, בעינַי פרדל הרבה יותר נחמד מווינפרד.
לא חשוב.
על כל פנים, קודמי בתפקיד תפס אותי בצווארון ואמר:
"לווינפרד קוראים וינפרד וכך יהיה, הבנת?!
הדבר היחיד שאנחנו יכולים לעשות למען האנשים כאן הוא לכבד אותם.
מעט יחס מוסיף מאוד לתחושת הכבוד שלהם.
הבנת את זה, אהבל שכמוך?" הנהנתי ומיד
היה לי ברור שהוא צודק.
כל כמה שסלדתי מהשירות האזרחי, אני די שמח להיות פה, למה שאשקר לך?
מחר אחרי המשמרת אבוא אליך.
לילה טוב!
יום שלישי, 04.04
היום פגשתי את אבא שלך בפעם הראשונה מאז התאונה.
הוא חיוור כמו אימא שלך, הוא רָזָה ) מה שלא מזיק לו — זה ברור(, עלה ממנו ריח אלכוהול.
זה היה לפנות ערב, בכניסה לבית החולים.
דיברנו זמן מה, בעיקר עליך כמובן, הוא נראה מדוכא מאוד, אחי.
הוא אמר שמאז אותו יום הכול השתנה, אותו יום מחורבן, כך בדיוק אמר.
ושמאז אותו יום מחורבן הכלב שוב מחרבן במטבח.
ממש מאז אותו יום, כך אמר.
את הסיפור האמִתי הרי אינו יכול לדעת, מה?
הסיפור שהכלב חִרבן כבר מהיום הראשון בלילה במטבח.
אתה ואימא שלך רציתם אז את הכלבלב הזה ויהי מה, אני זוכר את זה היטב.
החיה חִרבנה מההתחלה כמעט כל יום במטבח הארור, ואבא שלך השתולל מן היום הראשון.
אימא שלך בכתה, לא?
רצתה להחזיק בחיה המטופשת ויהי מה ולו רק בגללך.
כי היית בן יחיד ולכן רצתה שיהיה לך לפחות כלבלב.
מתישהו, בוקר אחד, אחרי שאימא שלך ניקתה את השרידים המסריחים של הלילה, אמר אביך:
"בפעם הבאה החיה עפה מפה, גם אם אצטרך להטביע אותה בדנובה במו ידַי!" אימא שלך בכתה, ומאז )היית אז בן ארבע־
עשרה או חמש־עשרה( כיוונת לך את השעון המעורר והלכת בבוקר, לפני ההורים שלך, אל החרא במטבח ופינית את שרידי הלילה של אחיך הקטן.
שנים רבות, רבות מאוד, אחי.
יש בזה משהו אצילי, אני חייב להודות.
אבל הייתי רוצה לדעת אם עשית את זה בגלל אימא שלך, או משום שלך עצמך היה חשוב בן הכלבים הזה.
אשאל אותך ברגע שיהיה אפשר.
על כל פנים, אבא שלך אמר לי שלא אכפת לו אם הכלב ימשיך לחרבן במטבח, כעת הוא בכל זאת רוצה שיישאר אצלם.
אחרי כל השנים האלה הרי התרגלו אליו סוף־סוף.
וכשתחזור להכרה, בטח תרצה לראות אותו.
ואולי שוב יפסיק אז עם החִרבון המטופש הזה, אמר.
היום יצאתי לעבודה מוקדם יותר והגעתי לפני ארוחת הבוקר.
כך יצא, אז אכלתי ארוחת בוקר עם כולם.
זה מה שאני עושה ממילא אחרי משמרת לילה, החלטתי שבעתיד אעשה זאת גם לפני משמרת היום.
חוסך לי הוצאות של ארוחה וחוץ מזה, ארוחת הבוקר טעימה.
יש תה בחלב או קפה האג, לחמניות, ריבה או דבש, חמאה, לפעמים גם גבינה לבנה ממשק לֶהמְבִּישׁ )הם עושים אותה בעצם רק לצריכה ביתית אבל לפעמים מביא האיכר הזקן סיר מלא ולא תאמין כמה היא טעימה(.
גברת שטֶמֶרְלֶה הזקנה )זו שהרגה את הנכדה שלה( מאוד שמחה תמיד כשאני אוכל אתם ארוחת בוקר, כי אני מורח לה את הלחמנייה וכל מה שנותר לה זה לאכול.
אחרי העבודה באתי אליך, הייתה אצלך אחות שבדיוק החליפה לך את הצנתר.
לא יפה, אחי.
חיכיתי לפני הדלת שתגמור.
שפם־גדול עבר על פנַי ומולל את שפמו.
פתאום הוא נעצר, פנה לאחור וניגש ישר אלַי.
הוא שאל אם אתה ואני קרובים.
"לא," אמרתי, "רק חברים טובים."
"רק חברים טובים, מה?" אמר כעבור זמן מה, המשיך למולל את
שפמו והלך.
מיד אחר־כך, כשסיפרתי לך את הסיפור, זה עבר לי עוד פעם בראש.
וכעת אני שואל את עצמי מה זה היה אמור להביע.
"רק חברים טובים, מה?" האם ייתכן שהוא חושב ששנינו, נו כן, האם הוא
חושב ששנינו הומואים?
מה תגיד על זה, האנֶס, הוא חושב אותנו לשני מתרוממים.
אני אבהיר לו את העניין ברגע שאפגוש אותו שוב, את החרא הזה.
מחר אבוא שוב.
תרגם מגרמנית:
גדי גולדברג אצלי, בדירה שלי, באותם שלושה חדרים מסודרים ונאים שהם קנייני שלי ושלי בלבד, חי ילד קטן וממרר לי את החיים.
אני לא מצליחה להיפטר ממנו, עד כדי כך נקשרנו כבר.
אבל ברצון הייתי תופסת אותו, את הילד הקטן הזה, הקל הרבה יותר מדי, הכמעט נעלם – ברצון הייתי תופסת אותו וזורקת אותו מחוץ לדלת או בעצם הייתי מעדיפה להטיח אותו בכל כוחי בקיר הלבן שלי כדי לראות וגם כדי להיווכח שהוא מתנפץ עליו.
אבל אין לי לב לעשות את זה.
מאז שהילד גר אצלי, שותה מהכוסות שלי, מתכרבל בפינת המיטה שלי או יושב על אדן החלון שלי במטבח, גומע חלב ומנענע את רגליו ומסתכל עליי, ורק מסתכל וכלום, לא מוציא אף מילת הסבר, ואז – לעתים קרובות מדי, למרבה הצער זה קרה לעתים קרובות מדי, אולי ארבע או חמש פעמים – אני צועקת עליו מרוב ייאוש, מנסה להגיע אליו בצעקות ״לך, תסתלק, תעזוב אותי סוף סוף בשקט!״, והוא מוסיף לשבת בשקט בלי להניד עפעף, לכל היותר צוחק בלבו צחוק שקט – מאז אני מתייסרת ואין לי לב לסלק את הילד הנורא הזה מהדירה שלי.
יש לזה סיבות.
הילד הופיע לו ככה פתאום וכרע מאחורי דלת חדר המגורים.
הוא מלל בלי הרף בשערו השחור הפרוע שכיסה חלקים נרחבים מעור פניו הצלול.
מיד הבחנתי שהוא זקוק לעזרה ולא רציתי להתעכב בשאלות מיותרות.
הוא רעד בכל גופו והיה לבוש בגדים מרופטים.
הרמתי אותו, ומיד תפסו בי ידיו של הגוף מזה הרעב וביקשו לאחוז בכתפיי, נדהמתי מן הכוח שהיה אצור באבריו התשושים.
כל אותו הזמן לא משו ממני שתי עיניו השחורות הגדולות אפילו לשנייה, הן בהו בי, ורגע קט הרגשתי כאילו הילד מבקש להיכנס לתוכי, אבל לא היה זמן להרהורים או לחקירות כי הרי צריך היה לדאוג לילד!
באמת, חששתי שבכל רגע הוא יקרוס לנגד עיניי.
הגוף הקטן היה מצונן, החולצה מרופטת בכתפיים, מתחתיה ראיתי עור פצוע שהיה אדום ומבוקע.
נשאתי אותו אפוא אל חדר האמבטיה שלי, בדרך הוא לא הסיר ממני את מבטו בלי לומר מילה, ומולל בין האצבע והאגודל של ידו השמאלית את החוט הרפוי של כפתור בכיס החזה של החולצה שלי.
הושבתי אותו על שרפרף ומילאתי את האמבט במים.
האריחים התכסו אדים.
הילד קיפל את ברכיו, השפיל את ראשו ובחן בביקורתיות את ההכנות שלי.
אבל היה הכרחי לרחוץ אותו.
צר היה לי על הפצעים, שבוודאי צרבו נורא, באמת היה לי צר, אני כמעט רוצה לומר שזה כאב לי – בקושי אפשר היה לשאת את מבטו של הילד.
לכן נמנעתי מלהסתכל עליו, ואחרי הרחצה מיהרתי למשוח את הפצעים במשחה וגם לחבוש אותם.
עכשיו הילד היה צריך ללכת לישון.
הצעתי לו מיטה בסלון, באמת מיטה נוחה וחמימה.
בשעה שפרשתי את הסדין, החלטתי שמחר תהיה לנו הזדמנות לדבר על כל השאלות החשובות.
כל הזמן הזה עמד הילד מאחוריי והציץ במבט מלוכסן במקצת בין רגליי ואחז בהן כמעט בחוזקה.
לקחתי את הילד וכיסיתי אותו.
לפני שיצאתי מהחדר וידאתי שלא יכול להיכנס מאיפשהו משב רוח קר, לשם כך הקפתי כמה פעמים את החדר.
יש משהו נעים בלהיות בחברה, חשבתי לעצמי וביררתי אם הוא צריך עוד שמיכות או אולי אפילו בקבוק חם.
אבל הילד רק ישב לו שם, זקוף ודחוק לקיר הקר.
״מה יש לך?
אתה צריך משהו?
אתה רוצה אולי ללכת עוד פעם לשירותים?
אתה רק צריך להגיד, אני אנסה לעזור לך בכל עניין.
אבל בבקשה ממך, תגיד לי מה יש לך!
למה אתה מסתכל ככה, מה העניין?״
הילד הוסיף לשבת שם בלי אומר.
בזוויות פיו נרקם חיוך קטן.
הוא עקב אחריי בעיניו, הוא עפעף בקצב השניות, דקות ארוכות חלפו כך.
התחלתי להבין.
הבנתי שהילד הזה פשוט בז למאמצים שלי.
הצרור הקטן הזה, שנמסר לאחריותי בלי לשאול אותי, שבאמת הייתה לו החוצפה לגזול מזמני ומדירתי – או יותר נכון:
להשתלט עליהם, בדיוק מפני שהיה צרור חסר אונים כל כך למראה – הצרור הזה בז לי ולעג לי.
לעגו לא נראה בבירור על פניו, שבהם רק נמסך חיוך קטן.
אבל בלבו הוא צחק עליי, לא היה בזה שום ספק.
הילד צחק בכל הבוז שעשוי לקנן רק באדם שסבל ממנו מאז ומתמיד.
מיהרתי ככל שיכולתי לצאת מהחדר ואיחלתי לו לילה טוב.
אבל הילד לא ישן.
הילד לא ישן לעולם.
הוא רק מסתכל.
נשכבתי אפוא במיטה, כיביתי את האור ורציתי – כמו שאני נוהגת לעשות בסוף כל יום – לעצום עיניים ולישון.
אבל התהפכתי מצד לצד, הזעתי ודחקתי הצידה את השמיכות.
הדם נע סחור סחור ברגליי.
נשכבתי על הבטן, דבר שאני לא עושה אף פעם.
פקחתי את עיניי והבטתי אל התקרה.
אחר כך הסתכלתי הצידה, ושם היה הילד.
הוא עמד ליד המיטה והסתכל עליי מלמעלה.
הזדקפתי.
״מה שוב קרה?
אתה כנראה לא יכול לישון.
אבל אני זקוקה לשינה!
לפחות בלילה אתה צריך להניח לי!
אתה בטח מבין שאני לא מסוגלת לעצום אפילו עין אחת כשאתה עומד לידי ומסתכל עליי מלמעלה!
מה אתה מנסה להשיג ככה?
תגיד – מה יש פה לצחוק?
אתה מן הסתם צוחק על ההרגל שלי ללכת למיטה מוקדם כל כך ולישון רק על הגב – אני צודקת?
בעניין הזה אני רק רוצה לומר לך, שלא אכפת לי מה אתה חושב על זה!
יש לי משרה מלאת אחריות ואני צריכה לישון מספיק כדי שלא אעשה טעויות.
אף פעם!
אף פעם, אתה שומע?
אף פעם בקריירה שלי, ב-15 השנים האחרונות שבהן אני עובדת בחברה הזאת, לא קרתה לי טעות רצינית, ואני מייחסת את זה לאורח החיים הבריא שלי!
ולכן:
אני באמת מוכרחה ללכת לישון עכשיו.״
תוך כדי דיבור נעמדתי במיטה ותמכתי את ידיי על מותניי כדי להבהיר לילד את עמדתי אחת ולתמיד.
מכונית חלפה לפני החלון, אור פנסיה נשבר בתריסים הוונציאניים, הוטל בפסים אל חדר השינה שלי והאיר לרגע קט את הילד.
באור הזה ראיתי, שכמוני גם הוא תומך את ידיו במותניו, זוקר קדימה את הבטן ומנענע אותה בצורה מגוחכת, כדי – ובזה אני בטוחה לגמרי – לחקות אותי חיקוי מרושע וערמומי.
״זה נראה לך עכשיו מצחיק במיוחד, מה?
אתה כנראה חושב שתצליח לערער ככה את הביטחון שלי, אבל אתה לא תצליח!
אני לא צריכה להאשים את עצמי בשום דבר, וגם אין לי שום סיבה להניח שלך אולי יש זכות לעשות את זה!
המציאות היא בכלל לא כמו שאתה חושב.
אני שונה לגמרי מכפי שאתה טוען שאני.
חכה-חכה!
אתה הולך עכשיו מיד למיטה שלך בסלון, בזמן שאני הולכת להכין לי עוד תה ואז סוף סוף לישון.
קדימה, למיטה!״
ירדתי מהמיטה והלכתי בצעדים גדולים למטבח.
הילד זינק אחריי ונתלה במכנסי הפיג׳מה שלי עד שכמעט איבדתי אותם בשעת ההליכה.
כששוב הבטתי לאחור, כבר ראיתי את הילד יושב על אדן החלון.
באותו הלילה לא הניח לי הילד לישון כלל.
בילינו אותו ביחד במטבח, בחשנו בכוסות תה, פסענו הלוך ושוב במסדרון הצר, עשינו הכול אותו הדבר עד שעלה השחר וגם אחר כך.
הילד לא מש מצדי.
בימים הבאים למדתי להכיר אותו בכל רשעותו ורוע ליבו.
על ביקורים לא היה מה לחשוב, כי הילד לא היה עומד בזה.
לילד הזה, כך חשבתי, כך ביטא כל אחד ואחד מהמבטים שלו, יש בעיה בעיניים, שהיו ועודן שקועות עמוק בראשו, באותה גולגולת כחושה.
פיו היה כמעט תמיד פתוח, כי הילד היה רעב תמיד.
הוא זלל כל מה שנקלע אל בין אצבעותיו הגרומות.
הילד מעולם לא שָׂבַע וגם לא שָׁמַן, אף על פי שזה היה נחוץ ביותר.
לא הייתה לי ברירה אלא לספק לו אוכל די והותר, והדבר עלה לי במאמצים כבירים.
הכנתי לו כל מזון שחשבתי שיערב לחכו ובמיוחד ישקיט את רעבו.
הילד בלע הכול בחופזה.
הוא מצץ את העצמות, ליקק את הצלחות, ומעולם לא נשארו שאריות ומעולם לא היה בזה די.
כשלא הסתכלתי, כשלא שמתי לב רק לרגע אחד, מיד הוא ביקש לרוקן לי את הארונות.
פעם אחת נכנסתי למטבח והוא ישב על ארגז הלחם, כמעט בתוכו.
הוא ארב למשהו, ובעיניו, באותם חורים מלאי שְׁחוֹר, ראיתי שיותר מכול היה רוצה לזנק עליי.
כמו קופיף רצה לקפוץ לי על הראש וללפות אותי שם בחוזקה.
מיום שגר אצלי הילד ופשוט לא עזב, התחלתי לשאול את עצמי שוב ושוב, מה צריך היה לקרות לילד הזה שהוא יהיה מורעב כל כך.
שאלתי את עצמי מה יכולה להיות הבעיה איתו.
למה אתה מורעב כל כך, שאלתי אפוא בלי שום כוונה רעה.
הילד לא ענה.
הוא רק חייך חיוך לגלגני, הצטנף עוד יותר ומצמץ בעיניים.
שוב ושוב שאלתי אותו, ויותר ויותר הרגשתי כאילו אני נושאת – דבר שהוא בלי ספק לגלג עליו בלי בושה כבר מההתחלה – כאילו אני נושאת באשמה כולה על רעבונו של הילד וכאילו בגלל זה חובתי העליונה לטפל בו.
״אנא ממך, אני רק דואגת לך, ובסופו של דבר זכותי לדעת מה הסיבה.
אפשר אפילו לומר שמחובתך ליידע אותי.
מה שוב מצחיק כאן?״ שאלתי אותו.
הילד נעמד על אדן החלון, וברשעות שגרמה לי כלימה גמורה, חיקה את מחוותיי.
תפסתי לעצמי במצח, הוא חיקה אותי.
התנשמתי, גם הילד התנשם.
הייתי מוכרחה לבדוק אם הוא באמת מחקה אותי בכוונה, וכמבחן נעמדתי על רגלי השמאלית.
בזהירות, תוך שהוא מכווץ את גבותיו העבותות ואוזר את כל הכוחות הטמונים בגוף המקלוני הזה, הרים הילד את רגלו השמאלית עד שעמד רק על אחת.
אחר כך צחק, הסתכל עליי במלוא הגאווה וביטא את שמחתו, בעצם את נצחונו, בצווחה גבוהה קטנה.
צווחתי גם אני.
״די.
מספיק עם זה!״
אבל הילד עמד בתנוחה הזאת דקות אחדות וראשו מאדים.
הוא אגרף את כפותיו ודומה היה שהוא משקיע את כל כוחותיו כדי לעמוד על רגל אחת כמו שעשיתי אני קודם לכן.
הנדתי בראשי.
לבסוף הניח את רגלו על הקרקע, הניד בראשו גם כן, והסתכל בי במבט מרושע.
מבטו היה כה מרושע, שהייתי חייבת לפסוע צעד אחד לאחור, כי מתוך עיניו פרץ כל המחסור שהיה בילד הזה וזינק עליי, ולא נשארה לי ברירה אלא להתרחק, כי ברגע הזה התחוור לי שהילד עם המחסור הרע והנורא הזה בגופו אינו יכול לנהוג אחרת מלבד לחדור לתוכי ולחפש שם את מה שנחוץ לו על מנת שיהיה מסוגל לכל הפחות לשרוד.
הייתי צריכה להגן על עצמי, אבל גם לגונן על הילד.
באמת, אחרת הוא היה מת על המקום.
הסתגרתי באמבטיה כדי להתרחק לזמן מה, ובערב סירב הילד בפעם הראשונה לאוכל שהכנתי לו.
אבל זאת הייתה רק תחבולה מצדו.
מאוחר בלילה תפסתי אותו במרווח שבין הדלת לארון המטבח.
הוא ישב שם רכון ואכל חתיכת בשר נא שהוציא מהמקרר שלי.
משהבחין בי, נשא את עיניו הכהות וניכר שעוד היה רעב, הוא הרים אליי את מבטו כאילו אני מאיימת על חייו וכאילו הוא רוצה בתמורה את חיי.
שוב חשבתי שהוא רוצה לחדור לתוכי דרך העיניים.
חשבתי שהילד הזה רוצה להיות החיים שלי כדי להיות בטוח סוף סוף.
רצתי אל חדר השינה, נכנסתי למיטה והתכסיתי עד מעל לראש.
נוכחותו של הילד הזה נעשתה בשבילי יותר ויותר בלתי נסבלת.
לא רק שהוא עקב אחרי כל הזמן, דרש בכל רגע את תשומת לבי ועמד מיד שוב לצד מיטתי והסתכל עליי מלמעלה, לא, הילד הזה הצליח להשיג בסופו של דבר אפילו את זה שהוא יישן רק בשעה שאני שומרת עליו, ואילו אני רק נשארתי ערה ושמרתי.
בערב ההוא, שבו מתוך אובדן עצות משכתי את השמיכה עד מעל לראש כדי להיות סוף סוף לבד, הוא טלטל את ראשי והסיט את השמיכה הצידה.
צרחתי עליו, ולא אכחיש שבאותו רגע איבדתי את הסבלנות.
״תסתלק כבר!
לך!
אני צריכה לישון, אחרת לא אוכל לעבוד כמו שצריך.
תסתלק מיד מחדר השינה שלי!״
צרחתי את המשאלה שלי עד שהצטרדתי.
הילד הסתכל עליי.
הוא הביט בי במבט שקט בעוד אני משחררת לחץ בצעקות.
צרחתי בעיניים עצומות, מתוך זעם, אבל גם כדי לחמוק ממבטיו של הילד.
וכשפקחתי שוב את עיניי תוך כדי צרחות, ראיתי שהילד נשכב על הרצפה ונרדם.
מיד השתתקתי.
זמן מה הסתכלתי עליו.
אחר כך אספתי אותו בזרועותיי – בשקט, כדי שלא יתעורר – ונשאתי אותו אל מיטתו.
הנחתי אותו בין השמיכות וליטפתי את מצחו הלבן הקטן.
הוא ישן.
בהקלה אין קץ ובשמחה לקראת השינה שבתי על עקביי והלכתי אל חדר השינה שלי.
כבר אחרי הצעד הראשון שמעתי את הילד נושם מאחוריי, הוא עמד ברגליים יחפות על הרצפה.
החזרתי אותו למיטתו, כיסיתי אותו וישבתי בקצה המזרן עד שהוא נרדם.
אני לא יודעת כמה פעמים החזרתי אותו למיטתו באותו הלילה, כיסיתי אותו וישבתי בקצה המזרן עד שהוא נרדם.
לא ספרתי כי לא היה אפשר לספור.
כנראה הלכתי כל הלילה מחדר לחדר, כי ברגע שקמתי כדי לעזוב את הילד הישן ולחמוק אל מיטתי, הוא כבר היה שוב אחריי.
בלילה ההוא התברר אפוא שהוא יכול לישון רק כשאני יושבת לידו ושומרת עליו במבט מרוכז, ושמיום שהוא גר אצלי הוא באמת לא ישן שינה של ממש אפילו פעם אחת.
איזו ברירה הייתה לי מלבד לשבת לידו ולשמור עליו?
באמת, אחרת הוא כבר מזמן היה מת.
הסקתי מסקנות.
הילד לא עלה במשקל והוא ישן רק בנוכחותי.
לכן החלטתי לפנות לכמה רופאים ולבקש עזרה.
מכיוון שהילד סירב ללכת איתי (הוא העדיף לשמור על המטבח ועל מלאי המזון), הלכתי לבד ותיארתי לרופאים את הבעיה.
ישבתי על הכיסאות לפני שולחנות הכתיבה שלהם, מותשת, אפרורית ובפנים חיוורות ואמרתי את המילים שהכנתי מראש בידיעה שהמקרה הזה אינו פשוט ושיתכן שהרופאים לא יבינו אותי.
אמרתי:
״באתי למרפאה שלך כי גר אצלי ילד שגורם לי דאגות גדולות.
ברור לי שיש לילד הזה איזשהו מחסור בסיסי ודוחק.
הוא מתקשה לישון, ולא משנה כמה הוא אוכל, הוא לא מעלה במשקל.
באמת שניסיתי הכול ולא חסכתי מאמצים.
אני חוששת שהוא עלול למות.
אני דואגת מאוד ומקווה לסיוע ממך.״
מאחר שהייתי מותשת, לחשתי כל מילה ומילה לחוד ורכנתי מעל השולחן כלפי הרופאים מפחד שמילה כלשהי לא תישמע.
הרופאים הנהנו ושאלו שאלות.
הם כתבו לעצמם הערות, ובזמן שכתבו הרימו שוב ושוב את מבטם אליי.
הם חקרו אותי בנוגע להרגלי האכילה והשינה שלי.
בהתחלה חשבתי שמדובר בשאלות שגרתיות, אבל הם הוסיפו לחקור עוד ועוד חקירות בלתי נחוצות על הרגליי.
בעיניי הם התמקדו פחות מדי בילד שבגללו באתי אליהם.
לא יכולתי שלא להניח שהם מפקפקים ביכולתי לטפל בילד כראוי.
אחד הרופאים, רופא מוזנח מאוד למראה שלא התגלח לפחות שלושה ימים, והחלוק שלו היה תלוי עליו ברישול ולא היה מעומלן, ובצווארונו נראו בבירור כתמים, הרופא הזה רצה אפילו לשלוח אותי לבית הבראה!
מרוב הלם, וגם כי לא ראיתי מוצא אחר, הטחתי את ראשי בשולחן, ואז הרמתי אותו ואמרתי לו בקול רם:
״מה אדוני חושב לעצמו?
מי יטפל בילד כשאני אהיה בבית הבראה ולא אוכל להיות לצדו?
נראה לי שאדוני לא מבין!
לא באתי לכאן בשבילי, אלא מתוך דאגה לילד!״
הרופא הנהן והמליץ לי להירגע.
אבל זעמי על חוסר היכולת שלו לתת לי עצה מקצועית הולמת היה גדול, ובאמת ששאלתי את עצמי איך הרופא הזה מעז לעמוד מולי במראה מוזנח כל כך.
עזבתי אפוא לאלתר את המרפאה שלו, ובכעסי על הביקורים חסרי התועלת לחלוטין אצל הרופאים, נחפזתי בין תנועת המכוניות הצפופה לפנות ערב, לשוב הביתה אל הילד שלי.
מיד כשנכנסתי לדירה, בעצם כבר כשפתחתי את הדלת, ידעתי שקרה משהו.
במסדרון הכניסה מעדתי אחרי צעד אחד על קופסת שימורים ריקה, שימורי פטריות כפי שהתברר לי בכעס.
אילו היה מדובר רק בקופסה הזאת, לא הייתי מעוררת מהומה.
אבל מסדרון הכניסה כולו היה מלא באריזות, אריזות של מוצרי מזון, וביניהן היו מונחות צלחות, בפינות היה מוטל סכו״ם, וככל שהתקדמתי בזהירות, בלי להאמין למראה עיניי, זה רק הלך ונעשה גרוע יותר.
לחדר השינה לא רציתי להיכנס, כה גבוה היה מכשול האריזות הנערמות.
לבי הלם, הלם בי, מתחתיו התכווצה הקיבה, והייתי מוכרחה – נחפזתי ומעדתי לתוך חדר האמבטיה.
ראיתי שגם כאן נערמה האשפה, נרכנתי מעל האסלה והקאתי.
בזווית עיני ראיתי את הילד יושב על שרפרף.
עיניו קרועות לרווחה, רגליו משולבות לפני הבטן, שבוודאי פיטם זמן קצר קודם לכן, כך חשבתי בזמן שגופי טלטל אותי.
התיישבתי מתנשמת על שפת האמבט, ואחרי שנרגעתי קצת, עברתי על פני הילד בלי לומר מילה ופסחתי מעל ערימת האי-סדר אל המטבח.
רק שם התגלה לי מלוא היקפו של האסון.
הארונות היו פתוחים, שאריות האריזות נערמו עד לברכיים.
הילד רוקן את כל הארונות, הוא הוציא מתוכם הכול, עד אחרון מצרכי המזון, ואכל.
עכשיו הגיעו מים עד נפש.
הילד התנהג בדירתי כמו שודד וחיסל בלי לשאול אותי את מלאי המזון שלי, ועוד השאיר בלגן כזה שמעולם לא היה כאן, ומעולם גם לא היה קורה לולא חדר הילד הרע והאיום הזה אל בין דל"ת אמותיי.
התהלכתי כה וכה וקיללתי, ואפילו חשבתי לעזוב מיד את הדירה ולעבור לגור במקום אחר.
הילד עקב אחריי בדממה, בלי שהתייחסתי אליו.
בלי לשלוח לעברו אפילו מבט התחלתי בניקיונות כי כבר היה מאוחר.
אחרי שעות שבהן עברתי מחדר לחדר, פיניתי את האשפה וניקיתי אפילו את הפינות, הצלחתי סוף סוף להשיב את הסדר על כנו.
צנחתי על המיטה שלי.
הילד נעמד לידה ומולל את שערות ראשו השחור.
כעונש החלטתי לא לתת לו אוכל היום.
לא איחלתי לו אפילו לילה טוב, אלא פשוט התכסיתי לי ועצמתי חזק את העיניים.
באמת חשבתי שאני מסוגלת לישון.
נשמע טפטוף, שמעתי בבירור טפטוף.
הזדקפתי והסתכלתי סביב.
הילד עדיין עמד באותו מקום למראשות המיטה שלי.
אף על פי שפקדתי על עצמי לא להסתכל עליו, לא הצלחתי להימנע מזה.
וגם רציתי לדעת מאין בא הטפטוף, שהלם עכשיו על הרצפה מהר יותר משהלם לבי בקרבי.
ואז ראיתי שהוא נובע מעיניו של הילד.
הילד עמד בלי נוע ובכה דמעות גדולות והן טפטפו על הרצפה.
מיהרתי להתהפך על צדי וניסיתי לישון.
בדמדומי השחר שמעתי קול חדש.
הוא בקע מכיוון דלת הדירה.
זינקתי ממקומי, חציתי את מסדרון הכניסה וראיתי את הילד מתמתח ומנסה להגיע לידית הדלת.
הילד רצה ללכת.
תחת זרועו החזיק את הכרית שלו ואת הסדין שפרשׂתי לו על המיטה שלו.
עיניו עוד נטפו דמעות.
חשתי אליו והרמתי אותו על הידיים.
כך החזקתי אותו וככה אני עדיין מחזיקה אותו.
כי הילד הזה תמיד ישאר הילד שלי.
לאן שלא ילך כדי למלא את מחסורו ולהשביע סוף סוף את רעבונו, הוא לעולם לא ימצא את מה שהוא מבקש.
הוא נשאר כאן.
הוא לא יניח לי יותר לישון, ולעד יוסיף לאכול את המזון שלי.
סתיו 2009 התאריך:
19 באוגוסט לכבוד:
שירות לקוחות מאת:
הֵנינְג הנדון:
המיקרוגל שלכם מכובדיי, אני פונה אליכם בעניין שעשוי להיראות שגרתי, ובמבט ראשון כמעט שולי, והאמת היא שאני האחרון שיזדעק בגלל סופגניית "קריספי קרים דונאט" קפואה בטעם טבעי במילוי קרם וניל־אגוז לוז ללא לקטוז, כלומר אותה סופגנייה מתוצרת יוניברסל פוד שהכנסתי בשישה ביוני בשעה 18:30 בערך לתנור המיקרוגל שלכם (דגם "שרביט־קסם" יחיד), כהרגלי ולשביעות רצוני המלאה, והפשרתי שלושים שניות בלבד, ללא קשיים טכניים משום סוג, עד לדרגה מיטבית של חמימות וטריות.
רוצה לומר:
ידוע לי שאתם עסוקים באתגרים שלא זו בלבד שהם כנראה כבדים יותר, הם אכן כאלה בשקלול סך הגורמים.
על כן הרשו לי להקדים הסבר לאי־הבנה:
מטרת המכתב הנוכחי אינה לדווח על תקלה כלשהי בתפקודו של המיקרוגל דלעיל או של כל אחד משלל המכשירים והמתקנים מתוצרתכם שבביתי, המבצעים בסך הכול את תפקידם ללא דופי, או לפחות כך אני מניח (?).
אילו חלה איזו תקלה טכנית היה הדבר חד־משמעי וקל היה לנקוב בשמו (וכלום לא הייתם יודעים על הפגם זה מכבר, כך או אחרת?
כלומר, נודע לי שהמכשירים שולחים אליכם דיווחים על תקלות בכוחות עצמם, ושיש לכם אף היכולת לתקן את הכשלים במקרים מסוימים בלי צורך לשלוח איש מקצוע).
על כן אני נאלץ להשמיע קול, ואקצר בדברים ככל האפשר, כי ידוע לי (או לפחות אני משער, בלי להטיל ספק ברמת המיכון של המכשיר שלכם) שהזמן שביכולתכם להקדיש ללקוחות יחידים הוא מוגבל (ומי אני שאומַר לכם שהזמן הוא היקר שבמשאבינו, שהרי אתם מבהירים זאת ב"חזון החברה" שלכם, כחברה שצברה שנים רבות של ניסיון – פה ושם אתם אומרים שצברתם "מידע" – כדי לספק ללקוחותיכם לא רק הקלות רבות מספור וחיסכון מחוכם באנרגיה כי אם גם חיסכון בזמן, ברגעים שכשלעצמם הם אמנם זעומים, אך מצטברים לכדי סך משמעותי – כאן אתם אף משתמשים במילה "מהפכה", ובצירוף המילים שאתם בוחרים בו אתם מבקשים מן הסתם להעיד על אופיו השלֵו של הסך (?):"מהפכה ביתית").
(אילו פניתם אליי ישירות ושאלתם להקשרים העולים בדעתי – אך אני מניח שיש לכם די והותר הצצות להרגליהם של לקוחותיכם ולהעדפותיהם, או כך לפחות אני מסיק מפרסומת של חברתכם ששודרה לאחרונה – אני חושב בראש ובראשונה על מערכת הנעילה הביומטרית שלכם, על מקרר "מטבחית" החכם המצויד ביישומון ייחודי להזמנת מוצרי יוניברסל פוד, על שואב האבק הרובוטי "אַל־אבקון" ועל אחיו התאום, שואב החלונות "זְגוּגימָטוֹר", ובייחוד על כורסת הטלוויזיה החכמה "בֶּלְאַקְוָה", ובקלות הייתי יכול להוסיף לרשימה עוד ועוד, למשל את המצנם שלכם, "קרן השחר היומית שלך", המציע את האפשרות לצרוב על הטוסט את מדדי הבורסה היומיים או את מדדי לחץ הדם האישיים של המשתמש – מוצר המספק לי בוקר־בוקר הנאה שלווה, באופן שלא שיערתי מעולם).
על כן הרשו לי להגיע לתקרית, או ליתר דיוק לתאר את הנסיבות, כי המילה "תקרית" גדולה בהקשר זה ועשויה לעורר ציפיות כוזבות, וכמוה גם "מקרה", ואף "מאורע", ואולי אפשר לדבר בפשטות על "סדר הדברים" או "ההתרחשות" (שגורמים רבים שותפים לה, גורמים שתפקידם ותפקודם לוטה בערפל מבחינתי, ומובן שגם אני עצמי, כאדם וכגורם, נמנה בעל כורחי בין הגורמים הללו).
אציין שבשעתו, באותו שישה ביוני, כשחזרתי כרגיל בין ארבע וחצי לחמש מהעבודה הביתה ליחידת הדיור שלי, לא השכלתי להבחין בדיוק הנדרש בין סיבה וּמְסוֹבָב.
קניתי את היחידה לפני שנה בדיוק, באחד באוגוסט, כפי שתוכלו בוודאי להסיק מהפרופיל שלי – במידה שאין זו טרחה רבה, אשמח להציץ בו בהזדמנות, ואני אומר זאת ללא כל מניע סמוי אלא מתוך סקרנות גרידא, סקרנות שכל עניינה המבנה של אותו פרופיל (האם פרטי הפנייה או השימוש מצוינים שם לפי היסטוריית תאריכים בצורת פרוטוקול, רשומה או תיקייה, או שמא מוטב שאדמיין אותו כתולדות משתמש או ביוגרפיה לפי סדר כרונולוגי, טיפולוגי או שמא סינופטי?) (אפשר גם שהעניין אינו חף מגאוותנות מסוימת – אין לי כל כוונה לפסול את האפשרות הזו, שהרי ידוע כי אדם עיוור לגבי עצמו במובנים מסוימים, אך על אחת כמה וכמה יש כאן הבטחה לתובנות רבות ערך – ואולם הסיבה היחידה שאני נוגע בנושא, ושהמחשבה כלל עולה בראשי ברגע זה לראשונה, היא שאני ממילא פונה אליכם במכתב) – עברתי ליחידת הדיור, כאמור, מלא בציפיות ועד כה הייתי שבע רצון לחלוטין.
כפי שידוע לכם מן הסתם, לפחות יומיים מדי שבוע אני נכנס לדירתי בחוסר סבלנות מסוים (דופק מוגבר קלות, נשימה שטחית וכן הלאה) (ובאמת הקלה עצומה היא שכבר איני נאלץ לחלץ מחזיק מפתחות מכיסי.
הייתי מאותם אנשים שנאלצים לחפש את המפתחות בכל פעם בשבעה כיסים זמינים לפחות, ולא אחת אחזה בי בהלה פתאומית כשחשבתי על אובדן, והבהלה הובילה להפרשת זיעה מוגברת, ראשית באזור הגב התחתון (עכוז), ואחר כך בעורף מאחורי האוזניים (דהיינו, יותר משנבעה ההזעה ממאמץ גופני היא נבעה – ולו חלקית – מהמחשבה ששכני העומד מאחורי התריסים כבר רואה אותי ניצב מול דלתי במצב הזה של חוסר אונים, שהוא ילדותי למראה בהכרח, ועל כן מביש), אף על פי שבשלושים וחמש שנותיי מעולם לא איבדתי את המפתח ותמיד שבתי ומצאתי אותו ברגע האחרון למרבה ההקלה, אם כי בלי שנתתי את דעתי לכך בשום צורה).
גם בימים אלה קורה שאני נכנס לדירתי במצב של מתח פנימי (לפעמים אני שואל את עצמי אם הצופים מהצד מבחינים ברמת הסבל העמומה) (עם זאת, לא ארצה לעורר את הסברה שאני סובל משלפוחית רגיזה;
ייתכן שהדבר חסר כל פגע ולמרות זאת הוא מקולל, אבל חרף אמצעים מדיטטיביים שונים שנקטתי אינני משתחרר מהתפיסה הזו), אך בימים אלה המצב שונה משהיה בימי מחזיק המפתחות הגשמי.
עכשיו עומד בשורש חוסר הסבלנות רק הצורך הדחף הפנימי והפשוט למהר ככל האפשר ולסגור את דלת היחידה מאחוריי (דבר שקורה מעצמו, אלא שלפעמים בתהליך פתיחת המנעול קורה שהחיפזון מוביל לקטיעת תהליך הזיהוי, ושוב אני נאלץ לסגת צעד לאחור ושוב קדימה), כדי לסגור את העולם שאני מפנה את גבי אליו כשאני ביחידה, כדי שבסוף היום הארוך אוכל סוף־סוף לחזור אל השלווה שבשלב זה אני כבר מייחל לה בכל מאודי.
יחידת הדיור החדשה שלי העניקה לי תחושת אושר בלתי מבוטלת גם בתחום זה, כבר מההתחלה;
ייתכן שהדבר נובע מאותה תנועה בשעת הכניסה, שבה אני מניח את ידי על ידית הדלת הביומטרית וראשי מורכן קצת לאחור כדי להביט בעין המצלמה הקטנה (אף כי לטעמי היא מותקנת מעט גבוה מדי, אבל האם בסרטי העתיד שצפיתי בהם בשקיקה שכזו בנעוריי לא נאלצו הגיבורים תמיד להרים את מבטם בניד גוף קל לימין או לשמאל?
מדי פעם גם עולה בי תמונה של אישה זקנה, זרועותיה שלובות וראשה מורם כראש שחקנית בסרט, והיא נושאת עיניים לדמות קדוש בכנסייה קתולית, כפי שראיתי בילדותי עם הוריי בחופשות;
אמי הייתה תיירת כנסיות נלהבת, ובאופן לא מוסבר אותה קשישה אלמונית היא הזיכרון היחיד שנשאר לי מהשמים המצוירים ביד אמן על התקרות המומלצות במדריכי התיירים, שביניהן ודאי היו תמונות חשובות מעשה ידי מיכלאנג׳לו או רפאל).
אך אחרי ככלות הכול, סך המחוות והתחושות הקטנות הוא בוודאי שגורם לי לשחרור דופמין ומעלה בעיני רוחי את התמונה המטופשת אך בה בעת מאושרת שהנה אני נכנס לספינת חלל (האם תיתכן הבטחה גדולה יותר לחירות מאשר החלום להיכנס לחללית בסוף עמל יומך, להפליג בה החוצה למרחבי החלל השקטים ולהתרומם בבת אחת מעל כל דאגות היומיום השפלות?) (אם הבנתי נכון, החברה שלכם שותפה כמשקיעה בחברה להוטה לנושא ששואפת לכונן במהרה בימינו טיסות פרטיות למאדים.
האומנם כך?) (אחת מאהבותיי הגדולות – אינני יודע אם גם בתחום הזה אתם מודעים להעדפותיי, אך אם כן אין צורך שאציין – הייתה ונותרה לסרטים תיעודיים וגם לרומנים העוסקים בטיסה למאדים ובפיתוח החלל בכל מובניו.) בקיצור ולעניין, אני נכנס הביתה ליחידה מלא שמחה וציפייה, ומה עוד, אני מרגיש בבירור את הפוטנציאל שלה וגם את השחרור הנובע מההתרכזות במה שחשוב (כפי שנאמר בסיסמה שעל המוצרים שלכם) שהחיים מגישים לי (וכלום אנשים אחרים אינם חווים את אותו הדבר בדיוק?) עם יחידת הדיור החדשה.
כשאני נכנס ליחידת הדיור כבעבר במצב של מתיחות פנימית אין לכך כל קשר למכשירים האוטונומיים שלכם – נהפוך הוא, אני נושא את מעמסת העולם החיצון ואת כעסיו איתי פנימה ליחידה, ובקיצור:
אני מדבר על הרעב הפתאומי (הוא מוגבל לדברי מתיקה, אז אולי מוטב לקרוא לו "תיאבון" ולא "רעב", וגם "בולמוס אכילה" (ב״א 10.1) – כפי שהדבר מכונה בין השאר בדי־אס־אם או באָי־סי־די־10 בשתי המהדורות העדכניות ביותר – הוא כינוי בהחלט מרחיק לכת מדי לענייננו, דהיינו – למען הסר כל ספק – אין מדובר כאן במקרה קליני), הרעב הפתאומי שקשור אולי קשר סמוי לצורך הנ״ל בבידוד, אף כי אין לי כל ידע מקצועי אשר לקשר בין שתי התחושות, תיאבון מכאן והסתגרות מכאן (עד כה לא נתקלתי בספרות רלוונטית המוקדשת לשתי התופעות הללו, והפרטים היחידים העולים בדעתי בהקשר זה ושעשויים להוביל להבנה עמוקה יותר עוסקים בימי לימודיי.
כי כבר אז – זה היה בחינוך ממלכתי, לא מוֹנְטֵסוֹרי – הייתי מהראשונים שעוזבים את בניין בית הספר עם תום יום הלימודים וחשים הביתה בדרך הישירה, ויותר מכול הייתה זו הדהרה לשוב ולהתכנס בין ארבעת קירותיך אחרי ההשתייכות הבלתי נמנעת למבנה חברתי, במקום להשתהות עוד עם החברים לכיתה על המדרגות, קל וחומר לשוטט יחד ברחובות העיר וכן הלאה).
אם כן, עובדה היא שבאותם יומיים בשבוע בממוצע, לעתים שלושה ורק לעתים רחוקות מאוד ארבעה ימים בשבוע (כן, אלה הם בעקביות שבועות שמצבים חברתיים מעמיסים עליי יתר על המידה בדרכים ובאופנים שונים ומכבידים על מצב רוחי) אני נכנס ליחידה וממהר לאזור המטבח, אף על פי שהכניסה לדירה – קל וחומר לגומחת המטבח – בנעלי הרחוב וכשהמעיל לגופי, מנוגדת להרגליי ועוד יותר מכך לתחושות ההיגיינה שלי.
ללא היסוס אני פותח את תא המקפיא (לעתים קרובות הדבר מזכיר קריעה, אך זה רק בשל שפתי הגומי של דלת תא ההקפאה הניתקת מהסגסוגת הקלה של גוף המקרר ועל כן דורשת השקעת כוח מסוימת), מוציא מהמקפיא שקית הקפאה, מוציא מהשקית שתי סופגניות ומניח אחת מהן מיד להפשרה בתנור המיקרוגל שלכם.
בשלושים השניות שהמיקרוגל שלכם מפשיר את הסופגנייה שלי (ומחמם אותה קלות, רק קלילות, אבל זה מושלם) (האם אימא שלי לא הפשירה למעני סופגניות במיקרוגל בילדותי ממש כך?) אני מוזג לעצמי כוס חלב פרה (אחד וחצי אחוז שומן מועשר בוויטמין די, 225 מיליליטר) ואז לוקח את הסופגנייה מהמיקרוגל (ראשית אני נוגס בסופגנייה ואחר כך לוגם מהחלב וטובל בו את שיירי הסופגנייה).
אני צורך את הסופגנייה ואת החלב בעמידה בגומחת המטבח – אני מציין זאת כדי להמחיש את החשיבות הרבה ואת האופי המפתני שיש בעיניי לסופגנייה הראשונה הזאת בכניסה ליחידת הדיור, חשיבות פנימית וגם פיזית למעבר מאי־שקט פנימי וגם פיזי, כלומר פסיכוסומטי, אל התרגעות הפושׂה בגופי עם כל נגיסה (אולי אפשר להשוות זאת לערפל המימי האופף לאטו את הגוף עם בוקר, בשימוש בראש המקלחת החכם של המתחרים שלכם (דגם אִי־3250 איקס), המדמה בתחילה טיפות הדרגתיות ונחלי מים קטנים ואז מחליף אותם אוטומטית בנתז סבון מדויק המדגדג את פלג גופי העליון, ואז מטפטף על הרגליים, עד שהוא מגיע לברכיי ולכפות רגליי בצלופחי קצף קטנים ונאסף שם בספוגים הגדלים ברחש כמעט לא מורגש או מתנפחים לאטם).
אחר כך אני נושם נשימה עמוקה ראשונה ומעביר את שתי ידיי בשערי.
לבסוף אני פותח את רוכסן המעיל ופוסע החוצה מהנעליים.
אני מתמתח.
אחר כך אני נועל את נעלי הבית הרגישות שלי, המווסתות את חומן הפנימי לפי משוב הדופק ולחץ הדם.
רק עכשיו אני שם את הסופגנייה השנייה במיקרוגל;
עליה אתענג תוך התרווחות בכורסתי באזור הנוחות, מול המסך הממלא את הקיר.
באופן כללי ייתכן שתחושת האושר האוחזת בי כשאני נכנס עתה לאזור הרווחה המכוונן היטב, וטעם הסופגנייה והחלב הטרי עוד על חניכיי (טעם שִיוּרי אשר – אני מרגיש מחויב להתוודות על כך – בה בעת מלבה את השמחה המקדימה לקראת הסופגנייה השנייה, שלפעמים אני מביא אותה עטופה במפית ולפעמים על צלוחית), ייתכן בהחלט שתחושת האושר הזאת היא צנועה, שברירית ביותר ואף בת חלוף.
ברקע מתנגנת המוזיקה האהובה עליי, המתחילה אוטומטית ברגע שאני נכנס ליחידה והדלת נסגרת מאחוריי, ובו בזמן ניצתת תאורת הלֵד העקיפה וכך גם אורות ההדגש באזור הסלון, והתריסים הנגללים סגורים למחצה כמו שאני אוהב, וייתכן ששואב האבק הרובוטי עוד גולש לו על הזגוגית;
לא נדיר – כך אני מדמיין לעצמי – שהוא מזהה על הזכוכית איזה צל שמתגלה רק בקרני השמש המעריבה, כמו מבט אחרון שבמקרה נח על פינה לא צפויה בכסות הכרום של ארון המטבח, שרק לפני כמה רגעים ניקית בדקדקנות, והנה פתאום קופץ לעין עוד פירור לכלוך שלא הבחנת בו.
רוגע מרבי ושלווה מרבית שורים על הכול.
כמו שאומרים, ברור לי שהאיזון שאני חווה ביחידת הדיור שלי ברגע זה עשוי להיות שברירי.
כשאני עומד באזור הנוחות (ובדיוק מתכונן להתיישב על כורסת הטלוויזיה החכמה "בֶּלְאַקְוָה" – הישבן עוד לא נגע במשטח המושב, המוזיקה כבר בוקעת מהרמקולים, התאורה מתעממת ועל הקיר שממול לכורסה, המתפקד כצג במקום המתאים, מופיעה תמונת וידאו – עוד אחזור לכך – הקלטה שהסריטה גשושית בחלל החיצון, ולפעמים אפילו ספינת חלל של ממש, והתמונות נשלחו בזמן אמיתי, כלומר במהירות האור), ברגעים האלה אני נתקף סחרחורת כשאני חושב שייתכן שנדרש רק מעט, רק גף אחד שיחרוג מהשרשרת המכוונת בקפידה, כדי למוטט מבנה שלם או לפרק משימה.
(האם נתקלתם בכתבה שהתפרסמה לאחרונה על האשפה ההולכת ומתרבה בחלל?
המאמר נכתב בהקשר של צוות שנאלץ לפנות את החללית בגלל חלקי פסולת מעופפים.
אינני יודע אם יש לכם עמדה מוגדרת בעניין ואם אתם בכלל מתכננים לנקוט צעדים בסוגיית אשפת החלל?)
אבל אני רוצה להגיע סוף־סוף לרצף האירועים או ההתרחשויות הנזכרות (במידה שיש בכלל אירועים או התרחשויות ולא יתברר בסוף שלא היה דבר?).
אחרי שנכנסתי והפעלתי את המיקרוגל הנזכר לעיל התחוור לי עם הזמן, מתוך צירוף נתונים בעלי אופי קומוניקטיבי או מזדמן, או לפחות עלתה בי התחושה, שישנו כפי הנראה קשר חשאי שהתקיים באחרונה דרך גופי או התנהגותי, בין המיקרוגל דלעיל, הסופגניות דלעיל מתוצרת יוניברסל פוד והתמונות דלעיל בערוץ החלל.
בתחילה לא הקדשתי מחשבה נוספת להודעות הטקסט שהגיעו אליי ממכשירי קצה שונים והודיעו לי על ערכים תזונתיים חיוביים וחיוביים פחות, וגם לא לתוויות הערכים התזונתיים שהצטרפו אליהן דברי עידוד והצעות.
לעתים קרובות קיבלתי גם קופונים אלקטרוניים בדיוק לסופגניות במילוי וניל־אגוז לוז שאני חושק בהן יותר מכול;
כך למשל ההצעה להוסיף חינם אין כסף בקנייה הבאה של שקית ההקפאה בגודל אקסטרה־אקסטרה־לארג׳ גם את כדורי הבצק המיוצרים מחורי הסופגנייה.
גם אתקשה לומר מתי התחיל ערוץ החלל לשדר פרסומות במקום תמונות מהחלל.
בתחילה היה זה קמפיין פרסומי של "תפוח ביום":
תפוחים ירוקים עופפו בתצורה כמו שחרורים בבוסתן פורח ואז נסקו מעלה לשמים הכחולים, חרגו מטווח הראייה והתחלפו בבת אחת בתמונת מסלולי כוכבי לכת.
התמונות, כך נראה, צולמו מנקודת המבט של מצלמת ערוץ החלל שלי, והמעבר לזרם השידור מערוץ החלל נעשה בכישרון והיה בלתי נראה לעין הלא מיומנת;
למשל, ההמלצה המשכנעת להצטרף לתנועת "תפוח ביום" ופירוט היתרונות השונים והמשונים הכרוכים בכך לא הגיעו אליי דרך המסך אלא בכתב, ועל כן לא קטעו את שטף התמונות בשום אופן (דבר שבוודאי היה מטריד אותי עד מאוד).
כעבור מספר ימים הופיעו תמונות של סופגניות שנעו בחלל בתצורה של גלקסיות שלמות;
נוכחתי בדבר לראשונה כשכוכב לכת אחד התגלה פתאום בדמות סופגניית דונאט קלסית בציפוי סוכר לבן, שסבבה במערכת שמש קטנה אך עצמאית בחברת דברי מאפה אחרים בתמונה הבאה מרחוק.
כך או אחרת:
התברר מעבר לכל ספק שהמסרים והתמונות קשורים למיקרוגל שלכם, כשצפיתי בערוץ החלל באחד הערבים והופיע שם רופא שדומה כשתי טיפות מים לרופא המשפחה שלי (ואולי באמת זה היה הוא כל הזמן הזה?).
הוא הדגיש את החשיבות שבמספר מסוים של צעדים שכל אדם נהג בעבר לבצע מוכנית ביציאות הרבות לסופרמרקט או לדואר, וכיום יש צורך וחובה למלא את מכסתם בצורה פעילה (כבר קיבלתי פעמים רבות מידע לגבי המכשירים שאתם מציעים למכירה ושחוסכים מהאדם הלכה למעשה את הצורך לצאת מהבית כדי לשמור על כושר).
כשהתקרב הנאום שלו לסופו התרחקה התמונה לאיטה מפניו, ומכשיר האימון הביתי שהוא ישב עליו כל אותה העת נגלה לעין.
בתמונה מאוחרת יותר התברר שהמכשיר הביתי ניצב בקפסולת חלל, והרופא חייך פעם אחרונה (יותר מפעם אחת חשבתי באמת שאני מזהה בעיניו זיק של הכרה), זקף אגודלים לאות אישור, והמצלמה גלשה הצדה אל חלון סיפון ומשם אל החלל והתמזגה בתמונות של ערוץ החלל המוכרות לי כל כך.
מדי פעם בפעם הופיעה במקומו הסייעת שלו או יועצת מטעם קופת החולים שלי או בכיר ברשת מרכולים המתחרה ביוניברסל פוד.
לעתים הם היו בתוך קפסולת חלל ולעתים הופיעו מאדמתו האדמדמה, סחופת האבק, של כוכב הלכת מאדים.
האם גזלו ממני התמונות את השלווה שכה ייחלתי לה?
האם עוררו בי מורת רוח?
לא, כלל וכלל לא.
בימים שלא השתמשתי במיקרוגל לא הופיעו ההצעות והתמונות, וגם זה התאים לי היטב, כי בערבים האלה הייתי חופשי מהמתח הפנימי, והסתפקתי בעצמי.
מדי פעם אפילו התאוויתי לתפוח באותם ימים, וגם המחשבה הזאת נשאה עמה הנאה גנובה ממש, כי בבחירה הזאת – שאנשי "תפוח ביום" או רופא המשפחה שלי תמכו בה כל כך – הייתי לבדי לחלוטין.
אבל אז שוב קלטתי שלפעמים כבר בזמן שהסופגנייה הראשונה מסתובבת לה במיקרוגל והשנייה נחה קפואה במקפיא אני עסוק במחשבות מי יקבל את פניי בערוץ החלל והיכן הוא יהיה.
הייתי מודע לחלוטין – או חשבתי שאני יודע – שהסיבה לכך שהתמונות וההצעות ממהרות ובאות אליי ברגע שאני שם סופגנייה במיקרוגל היא ששניהם משובצים באותם יחסים מובנים שרמזתי אליהם לעיל, ואומר זאת בריש גלי:
הידיעה הזאת – לא שאני שולט בהתנהגותי על התמונות וההצעות, לא, אבל שאולי בכל זאת אני מסיט אותן קלות בכיוון מסוים או משפיע עליהן – הידיעה הזאת סיפקה לי עונג צנוע.
במבט לאחור אני אפילו חושב שהתמונות וההצעות האלה מן החלל, שראשיתן כמובן באיזה אינטרס שהיה למשדר, שיקפו בה בעת אינטרס שבא לקראת האינטרס שלי והצטלב בדרכו, ובכך התאפשר לו להשפיע השפעה מרגיעה ואולי אף מחייה.
האם אין החלל גדול דיו לאפשר מקום מספיק לי ולצרכיי?
והאם אין הוא כה גדול מעבר לכל שיעור עד כי התמונות וההצעות האלה שנכנסו עם ערב מן המסך לתוך מרחב המחשבה שלי ישמשו בהכרח עוגן ונחמה, שאינני לגמרי לבדי שם בחוץ עם הצרכים שלי?
באותו שישה ביוני – כי אם אינני טועה בשחזור המאורעות, היום הזה מסמן את נקודת המפנה או התפנית בהשתלשלות הדברים דלעיל – חזרתי הביתה כיד ההרגל הטובה עליי.
כהרגלי, צרכתי את הסופגנייה הראשונה בעמידה במטבח, וכשהשנייה בידי פניתי במתח קל, שכבר התחיל להתפוגג, לאזור הנוחות.
אך כשהתיישבתי והמסך צץ, חלפו בו רק התמונות חסרות הגוון של ערוץ החלל.
השחור העמוק של החלל נראה לפתע כאילו ניתן לאחוז בו ביד.
לא נראו בו אלא מקורות אור זערוריים שהאירו את המרחב העצום פה ושם, פלטו את גליהם וכילו את עצמם בעודם זוהרים ותו לא, לעבר סופם שלהם.
בערב ההוא לא הקדשתי עוד מחשבה להיעדר כל תמונה של מסרים או מפרסמים.
מורת הרוח צמחה רק כשהאירוע הזה חזר על עצמו למחרת היום, ונעשה לשגרה בימים ובשבועות הבאים, ואני איני מסוגל לחשוב על דבר־מה שונה או אחר שעשיתי באותו יום חמישי, שישה בחודש.
המסרים והתמונות נעדרו מאז, ואחת היא אם חזרתי ליחידת הדיור שלי נרגש או נינוח, אם השתמשתי במיקרוגל אם לאו, אם שמתי על הצלחת המסתובבת סופגנייה (כעת לפעמים אפילו ארבע או חמש) או ירקות מזינים;
אפילו מוצרים של המפרסמים האחרים לא שינו את התוצאה.
לא פגשתי מאז בערוץ החלל את הרופא שלי, לא את הסייעת שלו ולא שום אדם אחר;
גם לא קיבלתי מהם מסרים במכשיר הקצה שלי.
השאלה שאינה מניחה לי מאז היא האם בכלל התקיים אי־פעם אותו קו תקשורת חשאי בין המיקרוגל שלכם לסופגנייה למסרים הללו?
ואם התקיים, אני תוהה מדוע נקטע מאז, או שמא פשוט כונן מחדש בתצורה שאינני מבחין בה?
איני מעז לחשוד שהמיקרוגל שלכם אינו מסוגל לזהות את המוצר ששמים בתוכו או לתקשר עם נקודות תוכן אחרות בנוגע אליו.
אבל אם כך, האם אין פירושו של דבר שהמיקרוגל שלכם פתאום אינו רואה עוד צורך למסור את הנתונים האלה לצד שלישי?
ואולי פשוט השתנתה כתובתו של אותו צד שלישי?
מובן שאין לי ספק שהכול יסתדר על הצד הטוב ביותר, ואולי ייפתרו הדברים מעצמם, כפי שקורה לעתים קרובות – האם לא נאמר שהזמן מסדר דברים רבים מעצמו, ושלחלוף הזמן יש השפעה מרפאה?
אך אני עדיין מרגיש את אותה תחושה טורדנית של עצבנות וגם, כן, דכדוך, בלי שאוכל לאתר את מקומה המדויק בגופי.
– ואף על פי כן, אינני מסוגל לקשר את המרמור אלא עם ההתרחשויות, או בקיצור:
תמונות החלל, שבתחילה שחררו אותי מטרדות היום ונשאו אותי למרחבי החלל הדוממים, משרות עליי לפתע אי־שקט חריף, כאילו אותן התמונות ממש מבקשות עכשיו להוציא אותי לתוך חלל גדול ואפל, לאפלה.
האם אין זו מחשבה מבעיתה, שהחלל בכל משיכתו חסרת הלאות להתבדר ולהתפשט עוד ועוד רק פותח מרחבים אחרים של ריק מוחלט?
מחשכים?
(דרך אגב, האם אתה מכירים את הדוח של ג׳ים לאבל על המשימה הדרמטית של אפולו 13?
לאחרונה עלתה בזיכרוני משימת האסון, כשהצוות, שלא היה לו מספיק דלק, עומד בסכנה לפספס את מסלול ההקפה היחיד שישיב אותם לארץ, ואיך לאבל, שנאלץ לתקן את מסלול הקפסולה בעצמו לפי העין, בלי עזרת מחשב, שואל את שני שותפיו אם הם מעדיפים להיעלם ברִיק הקוסמי או להתלקח בשכבות העליונות של האטמוספרה של כדור הארץ ולחזור לקרקע בדמות פחמן;
כולם כאחד בחרו באפשרות השנייה.)
לא, אינני יודע אם אוכל להסביר את עצמי, ואם חוסר הנוחות שלי באמת קשור למיקרוגל שלכם, עד כמה שהלה בכלל עמד אי־פעם באותו קשר חשאי משוער עם החפצים והאירועים שביחידת הדיור שלי.
אין לי כל שאיפה להכחיש כאן ששיחת טלפון היא דרך טובה יותר לבטא את התחושה הלא נוחה שיש לי כלפיכם.
האמת שבזבזתי זמן וטרחה (אחד עשר טלפונים בשלושה ימים, תוך דאגה להתקשר בשעות יום שונות בכל פעם כדי להימנע מזמני עומס אפשריים וכדי לתפוס זמנים פנויים אפשריים;
בוודאי יש לכם קווים אמינים לצורך זה, אך למרבה הצער לא התאפשר לי למצוא את הפרטים המתאימים) בניסיון להגיע לאחת מפקידות שירות הלקוחות שלכם (האם נכון שאחרי השעה עשר בערב מופנים המתקשרים למרכזי המענה שלכם בהודו ובבנגלדש?).
כשהגעתי לשיחה האחת עשרה (אז כבר בכלל לא האמנתי שמישהו יענה, ועל כן הייתי שקוע במחשבות, גם אם אינני מסוגל לומר במבט לאחור אילו מחשבות בדיוק העסיקו אותי;
אולי זה יעניין מתישהו את חוקרי שיפור השירות שלכם?
לא יודע), הקול הנשי הצלול השרה עליי בלבול רגעי, ורק אחרי ה"הלו?" השלישי, שאחריו שאלה נציגת שירות הלקוחות שלכם (שגם היא אולי מועסקת אצלכם דרך קבלן) אם יש מישהו על הקו, נראה לי פתאום בלתי אפשרי לתאר את מבוקשי בעל פה, או שמא אבד לי האומץ לכך.
אינני מבקש לשטוח כל תלונה נגד הטלפנית המועסקת בידיכם או למענכם.
היא מבצעת את עבודתה בלחץ גבוה להראות ביצועים (כלומר, קראתי פעם שהטלפניות במרכז השיחות בדרך כלל מקבלות את שכרן בהתאם להספק, כלומר לפי מספר השיחות שהן מטפלות בהן), אבל ייתכן שהיה גם קשר לחוסר סבלנות מסוים שהלך וגבר, כך לתחושתי, בין "הלו?" אחד למשנהו, נימה מתגברת של עצבנות כמעט לא מורגשת שאולי אני רגיש לה מעבר למקובל, ואפשר שמ"הלו?" ל"הלו?" הלכה אותה נימה וסילקה את כוונתי לבטא את מצבי בטלפון ולא בכתב למרחק הלא מושג.
נראָה לי חסר טעם לרצות לתאר את המתואר לעיל באוזני דמות חסרת סבלנות (וגם אם הייתה אותה דמות חסרת סבלנות בצדק, כלומר אם מערכת השיפוי דלעיל באמת קיימת, ואינני מתכוון לכך כמתן מחילה מצדי), כי רק בקושי רב אפשר לתאר את העניין ישירות, ועל כן הוא דורש סבלנות ומידה מסוימת של רצון טוב מצד המאזינה, ובפרט שאינני אוהב להיות למעמסה על אנשים;
ניתקתי את השיחה במהירות וללא אומר.
לא, כפי שאולי הסקתם מכתיבתי, אינני אדם שופע ביטחון עצמי.
כשאני בחברת ארבעה או חמישה אנשים, ולפעמים די באחד או שניים, אני מתקשה לדבר, אפילו כששורר שקט.
(וכן, לפעמים אני שוקע בבלבול עמוק, שלא לומר ייאוש, כי לפעמים החלל המוחשי – או הנוכחות שגופי תופס בקבוצה הכוללת ארבעה או חמישה אנשים – עומד בסתירה או בניגוד שכזה לחלל שאינני נותן לקולי.) אבל כל זה אינו שייך לפה, ואני מתחיל לסטות מהנושא, כך שלסיכום ברצוני רק להדגיש שהמכתב הזה אינו משתייך לקטגוריה של תלונות הלקוחות הרגילות (רק לאחרונה קראתי שוב מאמר ארוך ובו מתוארת הנימה שלקוחות מבטאים בה את תלונותיהם;
חוסר הרגישות, כן, הזעם והטינה הגלויים, מעוררים בי את אותה תגובה שהם מעוררים בכם ללא ספק:
אי־שקט עז, חלחלה לא פחות מאשר עצב;
ואף על פי כן אינני רואה בכך כל סיבה לתעות במשעולי הפסימיזם התרבותי.
נהפוך הוא, אני רק רוחש יתר כבוד כלפי הצוות שלכם, או עובדי הקבלן המועסקים למענכם;
כן, חובה עלינו לטפח את הנימוס).
אבל מובן שבהקשר זה גם לא אופתע כלל, או ליתר דיוק אני פחות או יותר מניח (ואני אומר זאת ללא צל ביקורת או אכזבה) שאיש לא יקרא את הדברים הללו, ושאתם עונים ומשקללים כל דואר נכנס באופן ממוכן לחלוטין (לפי מילות מפתח?
תוך שימוש בתקציר או בסמני דחיפוּת?
– לצערי ידיעותיי בדברים הללו מוגבלות) (האם בסיסי הנתונים שאתם שומרים ומקבצים בהם את השירותים שלכם אינם נמצאים בשליטתכם המלאה בכל מקום שאפשר?) (ואולי תיתקלו במכתב הזה רק במקרה, במסגרת בדיקות מדגמיות שאולי מתבצעות בקביעות?
כלומר, שמעתי או קראתי שדברים כאלה נעשים בהקשר אחר אצל ספקי שירות דומים).
יהיה אשר יהיה, מטבע הדברים אינני יכול ואינני מעוניין לשפוט האם תשובה ממוחשבת תהיה טובה או גרועה מתשובה שתיכתב אישית בידי אחד ממומחי השירות שלכם (האם לא יעלה על הדעת שהמכונות שלכם ימצאו מכתב דומה לחלוטין מאת משתמש קודם, דומה אפילו בנימת הדברים ובדרך הניסוח, מכתב שנציגות שירות הלקוחות שלכם אינן יכולות לדעת עליו, אך שמישהו כבר הקדיש את עצמו אליו אי־אז?).
אבל יהיה יומרני לחשוב את עצמי ואת המקרה שלי למאורע יחיד במינו שראוי לטיפול ייחודי, וגם אילו היה זה כך, היה זה יומרני לדרוש מצדכם התייחסות חריגה למקרה הפרטי הזה, דווקא משום שאין לו כל שייכות כללית;
כל זה ידוע לי.
על כן נשארת לבסוף רק השאלה אם פניתי אליכם לכתובת הנכונה?
לפי הצורך, אבקש להתעלם מהמכתב שלי, או להודיע לי שאינכם נושאים באחריות על הדבר ועל כן אינכם עונים למכתב.
יוניברסל פוד, שהמוצר סופגניות "קריספי קרים דונאטס במילוי קרם וניל־אגוז לוז ללא לקטוז" דלעיל נמנה על הקטלוג שלהם, הכחישו כל אחריות במענה חד־משמעי (וזאת כצפוי;
רק מספר הקו החם ללקוחות שעל שקית ההקפאה – שקל היה להשיג אותו, וקישר אותי בניסיון הראשון לעובדת חברותית של החברה – הביא אותי לנסות זאת בניגוד לצו השכל הישר;
האם אין זה אומר שלפעמים דווקא התקדמות על דרך השלילה מקרבת אדם למטרתו?), וכך גם הקבלן שקניתי ממנו באשראי את יחידת הדיור שלי, אך בלי שהצליחו עד כה להפנות אותי לאנשי הקשר המתאימים.
ברגשי הערכה ותודה, הֵנינְג "Vor Anbruch der Morgenröte" by Philipp Schönthaler © 2017 Verlag Matthes & Seitz, Berlin/Germany :הסיפור לקוח מתוך*
אני עצמי לא חוויתי כלום – מה שדרך אגב לא מפריע לי בכלל;
אני לא טיפש מספיק לקנא באנשי מסעות, קראתי די והותר אצל זַיידְליץ ואצל בְּרֵם הגדול בשביל שאקנא.
ומה זה כבר ניו יורק?
עיר גדולה היא עיר גדולה;
הייתי מספיק פעמים בהנובר;
אני מכיר את זה כשאלף אנשי קופסת-אוכל נוהרים בבוקר מתוך תחנת הרכבת המרכזית עם התרמוסים שלהם ומתפרסים כמו מניפה אל העידן המוזהב.
אחד הולך כאילו מזדנב אחריו כלב תחש.
ערב רב של בריות בגוון לבני-בניין, חיצי-מטריות בידיהן האדומות כדם (או השחורות כמוות;
עוד מעט יעלו ממכונות הכתיבה שלהן נקישות צלולות כטפיחת כנפי השְׂלָיו.
כל מתעוררי-השעון-המעורר.
וכבר מכחכח האוטו שלידי כחכוח של נזיפה;
למרות שבאמת, אפילו מבחינת המראה החיצוני, אני כבר לא בגיל שאפשר היה לחשוד בי, שמראה של זוג בלוטות חלב יכול לבלבל עליי את דעתי!).
ובכן, את כל זה לא.
אבל לעת ערב ולעת ליל אני אוהב ללכת לטייל – שימו לב ללמ״ד המכתשית החוזרת כמה פעמים במשפט הזה, גם אני שמתי לב לזה במבוכה רק עכשיו (אבל איני רוצה לדעת ״מדוע״;
חדלתי להעריך ״ממצאים פסיכולוגיים״ אחרי ששאלתי פעם באופן לא רשמי על המשמעות של טיוליי הליליים הללו.
חוות דעת אחת טענה בצורה ברורה וחותכת שיש לי אופי פחדני כשל צבוֹע עם נטייה לפשע;
כמובן, רובנו כאלה.
השנייה טענה שאני מופת של אומץ לב – אוי, אלוהים הטוב!
על כל פנים, די מהר זה הספיק לי וגם נעשה לי יקר מדי.
אחר כך הרהרתי בזה בעצמי זמן רב;
הסיבה האמיתית היא מן הסתם שהראייה שלי גרועה כל כך, ושעות היום בהירות לי וחמות לי מדי.)
על כל פנים, תמיד אני מתהלך קודם כל במשך שעה עגולה – אני יודע, היה נכון יותר לכתוב ״מלאה״;
אבל זה היה מתחרז עם ״שעה״, ואני לא אוהב שירה – אפשר לראות אז כל מיני דברים בלי להרגיש ״מציצן״, כלומר ״אשם״ או אפילו ״חוטא״:
רובנו מעבירים את החיים במאמץ להתאים מחדש את אמות המידה שהטמענו בנעורינו.
העונה לא משנה בכלל – אני בהחלט יכול להתפעל מאתר בנייה חורפי, בחמש בבוקר;
הפועלים מבעירים את שאריות הטפטים כדי להפשיר את משאבת המים הקפואה של הדירה השכנה הגמורה.
זה יכול להיות מטאור של קיץ שמתווה את חוט הניילון שלו דרך קבוצת הכוכבים ג׳ירף ומתפוצץ מעל גרמניה המזרחית;
(אני גר צמוד כל כך למעבר הגבול, ולכן, כאמצעי זהירות, אני מכיר בגרמניה המזרחית.) זה יכול להיות ערב של שלהי סתיו שבו אני נעצר ומאזין:
מה היה הרעש שנשמע זה עתה?
צרצר קרוב;
או טרקטור מקילומטרים?
(בנוגע לאביב לא עולה בדעתי כרגע שום דבר, ואני לא קפדן עד כדי כך שאכריח את עצמי לכתוב משהו;
על כל פנים, הסתיו הוא העונה האהובה עליי.)
אחר כך אני עוד הולך בעיקרון לפאב של נהגי המשאיות;
וזה יכול להימשך לפעמים שעות ארוכות;
כי שם הרי יושבים רק אנשים ש״חוו משהו״, או שעדיין מצויים בעצם החווייה, ולא סתם, אלא עמוק בפנים.
האווירה עצמה שווה את זה:
ההיתוך האולטראופטי בין תאורה מלאכותית ישירה ובדלי צללים קטנים וקצוצים.
משטחי השולחנות המוכתמים (מפות יש רק לשניים מהם, משמאל לכניסה, במקום שיושבים הלקוחות הנכבדים תחת עין פקוחה, בסלסול אצבעותיהם הדק הם אוחזים גביעי קריסטל, שלולאות-עניבה של קליפות-לימונים שוחות בהם:
הוא ניחן באותה תִפלוּת מכובדת המוערכת במשרדי השירות הציבורי, ובמעין רצינות ריקה (אבל טיפש כל כך, שאפילו בגיהינום הוא לא היה מצליח למכור גלידה אילו נאלץ להיות עצמאי!);
היא מאלה שתכף ומיד שותלות פרחים לפני האוהל שלהן באתרי קמפינג מניחות לידם איצטרובל.)
אלה שצריך לקחת ברצינות הם כמובן האחרים, גברים ונשים כאחד.
הנהגים לרוב רחבי גוף, ופניהם אנרגטיות ומחופות בשר;
כולם בעלי הכישרון להשתמש במקרה הצורך בחתיכונת קטנה של פסל מופשט בתור פותחן קופסאות;
(אני לא מעריץ גדול של המודרניות;
אולי כבר שמתם לב לזה).
הנשים נקראות ברובן ״ליזכן״, עם מגן בתולים מתוח רק קצת, אבל יציב:
החזה לפנים אינו צוק נישא, ומאחור לא נמצא הפורטה ניגרה.
את בת החמישים בעלת הכתפיים הרחבות שבה מדובר כבר ראיתי כאן, דרך אגב, לעתים קרובות;
תמיד מבושמת-פונץ׳, כך שקולה לובש גוון בס צרוד גבוה להקסים.
הרגע הכריזה באמצעותו:
״אבא שלי היה מתופף של הצאר:
אצלי הכל טבעי!״ (היקש שבעיניי נראה נועז אמנם, אבל בעיני בן-הזוג שלה היום היה כנראה לגיטימי, כי הוא הנהן בלהט.
את מקצועו זיהיתי מיד כשנסע משם לבדו כעבור זמן קצר:
הוא יצא לטיול סוף שבוע ברכב קבורה.
במשך דקה תמימה ציירתי את זה בנפשי.
עד שהתחלתי לצחקק בעל כורחי.)
שני שכניי בצד השני הזמינו קודם כל ״קופסת סיגריות״, (אחד מהם גם ״צוקריית מנטה״);
ואז עשו את הדבר הבא:
כל אחד שם בכוס הריקה שלו שתי כפיות גדושות של נס קפה ואז מזג על זה קוקה קולה:
זה העלה קצף כהוגן;
סמיך וחום-צהוב;
נראה שהכול נמס;
הם לגמו ברעש וחייכו חיוך טכנואידי.
(זה מן הסתם מקציף את הראש כמו שצריך!
צריך לנסות פעם.) עם תמיסה כזאת בדם לא הייתה להם כמובן בעיה לנאץ, לגדף ולספר:
על ההוא שנותח בגרון, והרוסים גנבו לו את הצינורית הכסופה מהצוואר;
(וזה למרות שקראו לו ״וילקה״, שכולם יודעים שהוא בא מהשורש הסלאבי ״ולק״, שפירושו ״וולף״, זאב:
אבל שום דבר לא עזר לו!).
״מה נראה לכם הרוויחה העוזרת שעבדה אצל אותה משפחה 60 שנה?״:
״תעודת הוקרה מהחבר מועצה,״ החליט השני בפיקחות./ נוסף על כך הם רצו – וזה דיווח על פי השמועה – לנטרל ולפרז את גרמניה;
וחוץ מזה גם קונפדרציה יציבה-רופפת ״בין בון לגרמניה המזרחית״;
וכמו תמיד אצל נהגי משאיות, הנימוקים שלהם לא היו מטופשים כלל.
הם יצאו מנקודת הנחה של אחוז חסימה בגובה 5% ושל ממשלה עולמית:
בפרלמנט של המדינה העולמית הזאת לא תהיה ״בון״ מיוצגת כלל!
״כי חמש אחוז משלוש מיליארד, אתה יכול לחשבן את זה בעצמך, זה יוצא מאה חמישים מיליון!״.
(והאחר הנהן ושרבב את שפתו התחתונה כמו לומר ״כן, גם אצלנו לא הכול מתנהל כמו שצריך״.) / ״בנאדם, אתה עוד קורא קארל מאי?!
אצלו אין אפילו מכונית אחת!
כולם עוד רוכבים אצלו על סוסים, כמו בתקופת פרידריך– אין לזה שום עתיד!״ / (וסוף סוף הוא התחיל לספר ״חוויות״ – לזה חיכיתי;
לזה אני תמיד מחכה;
אני הרי בעצם לא מחכה לשום דבר אחר.
ושוב הרגשתי כמו אצל הומרוס:
קדימה:
skin the goat!)
:
האיש המדובר – (ברצוני לכנות אותו בכינוי המסתורי ״האיש המדובר״.
זה מתאים להרבה אנשים:
בצוֹרֶת בסקסוניה תחתית;
ולעומת זאת שטפונות בזלצבורג?:
״האיש המדובר שוב לא התכונן כראוי״) – היה בביקור ״במערב״, שמחה-דיצה-רינה;
ומאחר שהוא מנהל של חברת אוטובוסים במקצועו, הוא ביקר תדיר גם בתחנות דלק ואצל סוכני רכב מקומיים.
בחן בקנאה את המכוניות המשומשות השמורות-לעילא – לפתע נצץ תכול עינו:
זה לא אותו אוטובוס כמו ״שלו״?
רק הרבה יותר מהודר, כמובן, וכמעט כמו חדש.
– :
״אותו אתה חייב להשיג!״
די מהר תקעו כף על העסקה;
שכן האיש המדובר היה גם מנהל במשרה חלקית בארגון המסחר של גרמניה המזרחית, ושם, כידוע, נופל לך לידיים מדי פעם משהו.
רק שב״שלו״ היו גם שני חלונות עגולים מאחורה:
?
… ״נחתוך כאלה גם בחדש!״
״חמש-עשרה אלף?
אה?״.
– ״כן.
אבל תשלום רק אחרי המסירה!״ (ואיך להעביר את הדבר הזה דרך מעברי הגבול למיניהם;
זה הרי לא משהו שאפשר להסתיר בשרוול!).
:
״ואז הבאתי אותו דרך הגבול!״.
(עכשיו רכנה קדימה בעניין גם צאצאיתו של המתופף של הצאר וקירבה אלינו את קסמיה האדירים.
לפחות חלק היה בהחלט טבעי.)
:
״אבל קודם כל הם עוד שרפו את כל הגג מבפנים״;
כלומר בזמן שחתכו מקום לשני החלונות האחוריים החדשים, שהיו כל כך חיוניים להסוואה.
מלינֶבּוּרְג הרחוקה היו צריכים להזמין רתך:
״ואני הייתי על קוצים!
וכבר נהיה תשע״ (כלומר בערב;
30 שנה, והאדם הממוצע עדיין לא יודע להשתמש בשעון של 24 שעות);
״ואז נהיה עשר:
בסוף, באחת-עשרה, יכולתי להתחיל לזוז!״
והיה לילה אפל:
גשם זלעפות ירד;
הרוח יללה בשבשבות שעל צריחי הכנסיות בשעה שהוא ניתז ברחובות הכפרים הישנים, והלווייתן שלו אחריו;
רכיבת החצות של פול רוויר החווירה לעומתו;
עד תחנת הגבול בהֶלְמְשְטֶדְט.
:
״את אחד האלה שעובדים שם במכס אני מכיר, והוא אומר:
׳סתכל את הזוג הזה;
הם כבר מחכים שלוש ימים שמישהו ייקח אותם איתו.
הם כבר בטח התחרפנו ורוצים לחזור לָאימא שלהם.׳ והם באמת נראו מסכנים.״ (חוכמה גדולה:
המתנה של שלושה ימים;
כנראה בלי להתקלח;
בלי כסף;
ועוד במזג האוויר הזה.
בכל מקרה, הוא לקח אותם – האוטובוס הרי היה ריק לגמרי – אלוהים ישמור, עד רמת לֶהְנין.
מובן שגם כיוון את המראה האחורית ככה שיוכל לראות, ליתר ביטחון, את שני המקומטים.
תיאר גם את ההתפתחויות האינטימיות שלהם;
והמאזינה המזדקנת שלנו הנהנה כמה פעמים למשמע הדברים, הנהוני אישור בפה מכווץ של אישה מיומנת.
אם כי פעם אחת נחרה בבוז:
טירונים!).
:
״אחורֵי בראונשווייג כבר רדף אחרי עכבר לבן כזה״, (ככה מכנים בסביבה כזאת מתוך זלזול שוטר תנועה יחיד על אופנוע);
אבל בברלין המערבית זאת אפילו הייתה ״מכונית פֵּטֶר״ (כלומר ניידת משטרה שלמה), והיא דחקה אותו לשולי הכביש ובדקה את הניירות שלו:
הם הונפקו על ידי גרמניה המזרחית והיו תקפים לכל שטחה פלוס ברלין המערבית, ולכן היו ללא עוררין;
לא בזה היה טמון הקושי;
אבל :
״עכשיו אני עומד בברלין-שרלוטנבורג, והאיש המדובר ניגש:
עם כזה תיק מסמכים!
הכול שטרות של חמישים ומאה.״ אז הכסף מהמכירה נמסר לאדם נייטרלי שלישי – מוכר ומקובל על שני הצדדים;
וההוא כתב בזיעת אפו חמש-עשרה המחאות דואר על סך אלף מארק האחת, ובתור התחלה שלח שבע מהן בדואר – בברלין כבר לא מתפלאים על שום דבר.
:
״יש לך את הלוחיות רישוי?!״ כלומר של ״העגלה הישנה מהמזרח״:
קודם כל היה צריך להתאים אותן;
כלומר לדאוג שחורי הברגים יהיו בדיוק אחד מעל השני ולשמן את כל האומים.
ואז, הופיע הסיכון האמיתי הראשון :
״לחצות את שער ברנדנבורג:
וזה היה צר, אני אומר לך, בנאדם, כמו אצל בתולה:
׳אתה תבדוק משמאל;
אני מימין.׳״;
כך ניווטו דרך אותו סמל גרמני שאינו עשוי משיש, וכמעט שפשפו את הצדדים;
ובצד השני כבר המתין שוטר-העם של גרמניה המזרחית.
אמנם לתנועה בתוך ברלין לא צריך ניירות מיוחדים – אבל שמישהו ייבחר לבקר באתרים של הצד המזרחי באוטובוס ריק דווקא, זה כבר נראה קצת מוזר לנוצץ-המדים, ובצדק.
ואולם השמן, שכבר היה שבע מבטים נחושים, התעקש בלי הרף על תאוותו התיירותית שאין להשביעה, עד שהשוטר משך כתפיים לבסוף ואמר:
״אתם משלמים על הדלק.״ והניח לו.
:
״אבל עכשיו הגיע הקושי האמיתי״;
היציאה ממזרח-ברלין אל ״אזור הכיבוש״, כלומר, disons le mot, אל גרמניה המזרחית:
״בשביל זה הפעלתי כבר ממקודם את הקשרים שלי:
׳תמצאו לי מעבר גבול בודד לגמרי׳״ – הוא הניף את האצבע המורה באופן מרשים שלושה סנטימטרים לפני השפתיים הקיסריות השמנות, ונתן בנו, המאזינים, מבט מלכותי (וגם מוחמא.
מחוותיו של המספר הן רב-גוניות כאן.)
:
״וזה היה צריך להיות ביציאה לכיוון לוּדוויגְזלוּסְט.
– אז אני נוסע ונוסע לאורך התעלה.
מלפנינו אין אף אחד, מאחורינו אף אחד;
טוב, זו הרי גם חצי דרך עפר.״ מלפנים מופיעה באופק עמדת הבידוק:
צריף עץ פשוט, תמים לגמרי.
הם התקדמו עד 300 מטר ממנו :
״ואז ירדנו.
אני אומר:
׳תביא את הלוחיות:
אני מקדימה, אתה מאחורה!׳ ואת האומים חיזקנו רק ככה עם האצבעות.
את הלוחיות הישנות זרקנו לתעלה;
ועדיין לא רואים שום כלב.
ואני מזדקף.
ואני מסתובב אחורה.
ואני אומר רק:
׳הנה לך האוטובוס שלך.׳״ (וכולנו מהנהנים בקצב הקנאה:
עדיין יש גברים בעולם!).
:
״הוא לא יכל להאמין!
שיש לו עכשיו אוטו חדש.״ רק בחן בפנים קורנות את המפלצת המצופה בלכה מערבית, האיש המדובר.
ואז שוב את השמן האמיץ שלצדו.
התיישב בזינוק מאושר לפני ההגה;
ונתן לו עוד ״מאה מארק מזרחי:
בשביל הארוחת צהריים!״;
והסתלק בנהימת מנוע.
:
״אני עוד מסתכל איך הוא שט לו ככה לכיוון הצריף של השומר.
ואז בנאדם אחד מציץ החוצה, עם הראש.
ורק מסמן לו ככה עם היד״ – והוא מחקה בידו נפנוף ישנוני וחלש כל כך, כמו שלא ראיתי לפני כן אף פעם in a long and misspent life – ״והוא מנופף שוב – :
וזהו, עבר.
בלי בידוק.
כלום.
…״.
ופושט את זרועותיו בניד ראש קל;
ושב ומניח אותן על השולחן:
העסקה הושלמה.
היינו מחויבים להנהן שוב.
וגם עשינו את זה בחפץ לב.
השני הציע לו סיגרילו זול כאות הוקרה.
״בחיי שעד עכשיו לא ידעתי ששער ברנדנבורג לא כזה חזק.
תמיד חשבתי:
לפחות גרניט או משהו כזה.״ אבל המספר רק הניד בביטול בראשו המומחה:
לא;
מה פתאום:
״בכל מקום הטיח מתקלף.״
״אצלי הכול טבעי״, אמרה הוולקיריה ונשענה כולה לאחור:
״אבא שלי היה מתופף של הצאר!״
*הסיפור תורגם בתמיכת מכון גתה.
*הסיפור לקוח מתוך:
ders., Trommler beim Zaren.
© 1966 Stahlberg Verlag GmbH, Karlsruhe.
Alle Rechte vorbehalten S.
Fischer Verlag GmbH, Frankfurt am Main באותו 11 בספטמבר, כשיידיתי אבנים בשוטרים, לא העליתי על דעתי שיום אחד גם אני אהיה שוטר.
זה היה ב-11 בספטמבר 1973.
אני כבר לא זוכר איך שמעתי על ההפיכה בצ׳ילה ועל רצח הנשיא אַייֶנדֶה.
מוזר, לא?
היום אני לא מסוגל יותר להיזכר איך ידיעות התפשטו כאש בשדה קוצים בזמנים בלי אינטרנט ובלי טלפונים ניידים.
אבל איכשהו זה נודע לי, גם מתוך ההצהרה לתקשורת של הנרי קיסינג׳ר, ששעות מעטות אחרי מותו של איינדה כבר הודה בעליצות שארצות הברית תמיד תהיה נכונה לסייע לידידותיה.
מיד עליתי לְמונית.
לא היו הידברויות.
לא זכור לי שרצו טלפונים כדי לארגן הפגנה ספונטנית.
פשוט היה ברור:
אני מוכרח להגיע מיד לשגרירות ארצות הברית.
הייתי אז בראשית שנות העשרים לחיי, סטודנט חולמני לפילוסופיה עם נטייה לדיכאונות.
לא היה לי הרבה כסף.
אני חושב שהייתי הסטודנט היחיד בווינה שהגיע אז במונית להפגנה.
אבל באותו יום לא הייתה לי סבלנות לנסיעה בחשמלית.
בגלל הזעם.
אולי לא נזקקנו אז לטלפונים ניידים מפני שגם בלי מכשירים אלקטרוניים קלטנו את מה שהיה באוויר:
הזעם.
כשהגעתי לרחוב שבו עמדה השגרירות, כבר נאספו שם כמה מאות בני אדם, ומדקה לדקה הם הלכו והתרבו.
פתאום ראיתי את עצמי עומד שם, מניף בקצב את אגרופי הקמוץ וקורא עם האחרים:
״אַייֶנדֶה, אַייֶנדֶה, מותך הוא לא הסוף!״
למען האמת, מה שהנפתי לא היה אגרוף קמוץ.
היה לי ספר איתי, עותק של ״הדיאלקטיקה של הנאורות״ מאת הורקהיימר ואדורנו, שכל היום נשאתי עמי, אז פשוט הנפתי את הספר הזה באוויר כשהתחלנו לקרוא ״אַייֶנדֶה, אַייֶנדֶה …״.
למחרת התפרסם ב״וִינֶר קוּרייר״ תצלום שלי מניף את הספר וצועק.
מתחתיו נכתב:
״סטודנטים מפגינים עם התנ״ך של מאו מול שגרירות ארצות הברית״.
בקצה הרחוב שבו עמדה השגרירות היה אתר בנייה.
אני חושב שמשם הבאנו את האבנים.
בה בעת התפרסו במקום עוד ועוד ניידות משטרה.
ואז ראיתי את וֶרנֶר, חבר מהחוג לפילוסופיה.
לו אני חב תודה על כך שלא נעצרתי או נפצעתי.
הוא נתקף חרדה.
היה לי הרושם שהוא נכנס למצב של היפר ונטילציה;
הוא התנשם נשימות שטוחות ומהירות ואפילו חרחר.
הוא משך לי במעיל וגרר אותי משם.
חשבתי שמוטב שאטפל בו.
ידעתי שוורנר סובל מאי-ספיקת לב.
הוא היה משוכנע שהקפיטליזם אשם במחלה שלו ולכן סירב לקבל טיפול במערכת הבריאות הבורגנית.
אלא שבווינה לא היה מומחה מרקסיסטי למחלות לב, שיכול להציע טיפול המבוסס על ההנחה שהקפיטליזם גרם לַמחלה.
פחות משבועיים אחרי ההפגנה מול שגרירות ארצות הברית ורנר כמעט מת ממחלתו – בזמן סמינר על ״תפקיד האורגזמה״ מאת וילהלם רייך.
אני עצמי הייתי בימים ההם בריא כמו שור.
רק פעם אחת – כששברתי את הרגל במשחק כדורגל של טרוצסקיסטים נגד מאואיסטים– התבזיתי ונאלצתי לקבל טיפול רפואי.
אני מזכיר את זה רק מפני שמצד אחד עמדתו של ורנר נראתה לי אמנם מטורפת, אבל מצד שני, בתוך תוכי גם נראתה לי מתקבלת על הדעת.
אילו סבלתי אז ממחלתו של ורנר, יתכן שהייתי מת והופך לקורבן אלמוני של ההתנגשות בין סדרי עולם.
ככל שהתנהג העולם המערבי באדנותיות כלפי צ׳ילה, בה במידה היה באותם ימים חסר אונים כלפי מדינות ערב.
בשנת 1973 התרחש לא רק אותו 11 בספטמבר נשכח, אלא זו הייתה גם השנה של ״משבר האנרגיה העולמי״, כמו שהוא נקרא.
השֵיח׳ים, כך נכתב בעיתונים, ״סגרו את ברז הנפט״.
זה מה שהרגיז את הרפובליקה האוסטרית כולה:
כמה ראשי שבט פרימיטיביים מהמדבר, שבמקרה ישבו על מאגרי הנפט הגדולים בעולם, כפו על הדמוקרטיות המתורבתות להתנזר.
קנצלר אוסטריה המליץ לכל הגברים שלא להתגלח יותר במכונה חשמלית, אלא בתער, כדי לחסוך באנרגיה.
הונהג ״יום בלי מכוניות״ כדי לצמצם את צריכת הדלק, ובבתי הספר הונהגה ״חופשת אנרגיה״ כדי לחסוך בהוצאות החימום.
בימים ההם, כשהעיתונים לא חדלו לכתוב על ״משבר האנרגיה״, גרתי בדירה לא מחוממת וסבלתי ממשבר זהות, אם כי לשני העניינים האלה לא היה דבר וחצי דבר עם משבר האנרגיה:
אבי הפסיק את תשלומי התמיכה החודשיים.
לימודי הפילוסופיה שלי היו, לדעתו, בגדר השחתת זמן גמורה – על גבול הפשע ממש.
הוא הניח את ה״וינר קורייר״ על השולחן.
"הבן שלי, מאואיסט מתפרע!"
"אני לא מאואיסט."
"זה אתה כאן?
בתמונה הזאת?"
"כן."
הוא הנהן.
נתקפתי קדחת של שנאה ושל בוז.
ההנהון של אבי נראה לי התגלמות הטמטום, הצדקנות והניוון הרגשי.
לא היה לו מושג מה זה מאואיזם.
הוא לא יכול היה לדעת אם אני באמת חסיד של המאואיזם, לכן גם לא יכול היה לדעת שאני מסתייג מהסיעה הזאת ולא קשור אליה בשום דרך.
אבל האופן שבו הבהיר, באמצעות ההנהון הזה שלו, שאין לו שום רצון לדעת, שהוא לא מוכן ולא מעוניין כלל לדבר על זה או לנסות להבין עלי משהו, הנוקשות שבה חרץ משפט, בלי להשתדל להנהיר לעצמו קודם את העניין – כל זה הותיר אותי מוכה אלם.
האופן שבו העדיף להאשים את בנו, במקום להטיל ספק במשפט מתוך צהובון!
הקריקטורה הזאת של טרגדיית גורל עתיקה, האופן שבו דחה את בנו בפנים מאובנות!
רציתי להגיד לו כל כך הרבה דברים, עד שלא הצלחתי להוציא אפילו מילה.
ההפיכה שארגן הסי-איי-איי נגד נשיא שנבחר בבחירות דמוקרטיות במדינה ריבונית הייתה מבחינתו חלק מ״הפוליטיקה העולמית״, אבל עצם זה שבנו השתתף בעצרת נגד ההפיכה הזאת ולמען ההגנה על הדמוקרטיה, במדינה שיש בה חופש הפגנה – זה הטיל אימה על האזרח המהוגן שלנו, והוא החליט שעליו לנקוט פעולה סמכותית.
לא אמרתי מילה.
הוא אמר עוד כמה משפטים, אבל ביסודו של דבר רק את הדברים האלה:
אין יותר כסף, עד שאחזור להיות ״שפוי״.
קמתי ממקומי והלכתי.
איחלתי לו למות.
היום אני שמח מאוד שגם את המשפט הזה לא אמרתי.
כבר היה לו סרטן אז, אבל אני עדיין לא ידעתי.
ישבתי אפוא בדירה לא מחוממת ושקעתי במשבר זהות.
שאלתי את עצמי אם הלימודים חשובים לי עד כדי כך שאהיה מוכן לממן אותם בעצמי בכל מיני עבודות מזדמנות.
פילוסופיה!
ומה אחר כך?
עכשיו כבר הייתי אני עצמי נגוע בספקות של אבי.
הלכתי להרצאות, וכשהייתי קורא אחר כך את הסיכומים שלי, הייתי שואל את עצמי אם הזיתי כשכתבתי אותם או שמא המרצה הָזָה בשעת ההרצאה.
ניגשתי עוד לשתיים או שלוש בחינות, שלא היו אלא אורגיות ניצחון של הפרופסורים;
רק לפני שנים מעטות עוד נרגמו בעגבניות, ואילו עכשיו יכלו לנקום בדור הסטודנטים הבא בלי להיענש:
״היטב שקדת, ידידי הסטודנט, אבל אני יכול לתת לך לכל היותר ציון ׳מספיק׳, מפני שרק אלוהים יכול להיות ׳טוב מאוד׳, אני ׳טוב׳, ואחר כך יש הרבה שלבים ריקים.״
במרץ 1974 נפטר ורנר.
לא, לא בגלל הלב.
הוא מת בתאונת דרכים.
הלכתי ללוויה ופגשתי שם קבוצה קטנה של כל מיני לשעברים:
מנהיגי סטודנטים לשעבר, מייסדי קומונות לשעבר, משוררי מהפכה לשעבר, מקימי מפלגות לשעבר – כמעט כולם בסמסטר החמישה-עשר או העשרים ללימודיהם, בעלי עבודת דוקטורט גמורה למחצה בפילוסופיה, כמעט כולם ותיקי התנועה להגשמת התיאוריה בפרקסיס.
מנחה הדוקטורט של ורנר, פרופסור בנדיקט, נשא באולם הלוויות נאום, שאמנם לא שינה את חיי, אבל לכל הפחות הוסיף כתוביות לסרט האילם שבו חייתי עד אז.
״את החיים,״ הוא אמר, ״ובייחוד חיים קצרים כאלה, אי אפשר לנתח ניתוח פנומנולוגי.
הם תופעה שאי אפשר לקבוע שיש לה משמעות כלשהי ביחס לתופעות אחרות, או בניתוח אחרון – למוות!״
בקהל ניכר אי-שקט.
כמה קראו:
״דבר יותר חזק!״ האקוסטיקה באולם הלוויות הייתה גרועה מאוד, ופרופסור בנדיקט הרכין את ראשו קרוב-קרוב למיקרופון ואמר בעוצמת קול אדירה ומהדהדת, כאילו דיבר אלוהים מתוך הרעם:
״ביחיד שולטת המקריות, רק במכלול טמונה המשמעות…״ – הוא עשה הפסקה ואז הוסיף:
״…או חוסר המשמעות, בתקופות היסטוריות מסוימות!״
הלכתי משם.
שביל החצץ של בית הקברות המרכזי.
שדרות האבן.
ידעתי שנגמרה תקופה:
זו של הבחור הפסיכוסומטי הרווי בהיסטוריה העולמית.
בכך גם הסתיימו לימודי הפילוסופיה שלי.
ומה עכשיו?
בגרמניה הפכו כמה מבוגרי מחאת 1968 למציתי בתי כלבו – ואני התחלתי לעבוד בבית כלבו בווינה!
גם זה היה מהשלכותיה של מחאת 1968:
הגניבות מן החנויות עלו במידה כזאת שהיה צריך להתחיל להעסיק בלשים בבתי הכלבו.
לא הייתה לי שום הכשרה מלבד לימודי פילוסופיה שהופסקו ועבודה סמינריונית לא גמורה על ״הדיאלקטיקה של הנאורות״, ובלש בבית כלבו הייתה אחת העבודות שהציעו לי;
היחידה שהייתי מוכן לקבל על עצמי מבחינה גופנית.
אני לא יודע מה גרם לי להרגיש עלוב יותר:
ההתמודדות עם הגנבים הקטנים שהיה עלי לתפוס ולמסור לידי המשטרה כדי לשמור על המשרה שלי, או השיחות שניהלתי עם הזבניות בפעמים שהחלטתי, מתוך רחמים, להעלים עין מהגניבות.
אומללוּת וצרוּת אופקים איזנו זו את זו באופן מושלם כל כך, עד שנוצר אצלי הרושם שבכל זאת מוכרח להיות סדר עולמי כלשהו.
כשהתפטרתי כבר הייתה לי הכשרה כלשהי:
שנה של ניסיון בתור בלש.
זה הספיק באותם ימים כדי לקבל משרה במשטרה;
עבודה משרדית, מחלקת זיוף כספים.
בזכות המכניות המנומנמת שנכנעתי לה, התקדמתי בקביעות בסולם הדרגות ועשיתי קריירה מדהימה – שדרך אגב, למרבה הפלא, לא הזיקה לחיי החברה שלי:
כשנעשיתי שוטר הייתי בטוח שידידיי הוותיקים יבוזו ויתנכרו לי, אבל למען האמת, כבר בחגיגות העשור לארועי 1968 היללו אותי גיבורי מחאת הסטודנטים בתור דוגמה מוצלחת במיוחד לחדירה של רעיונות מהפכניים למוסדות השלטון באוסטריה.
כך זה נמשך גם בחגיגות לציון חמש-עשרה ועשרים שנה למחאה, והסיפור שלי היה כמעט לאפוס גיבורים.
מה שאיש לא ידע הוא שרציתי במתכוון להתקבל למשרה במחלקת זיופי כספים כי חיפשתי עבודה שלא תטריח אותי יותר מדי.
באוסטריה ,כידוע, לא היה כסף מזוייף.
מי שהיו לו האמצעים והאפשרויות לייצר שטרות מזוייפים, לא בזבז את זמנו על שילינגים, אלא ייצר ישר מארקים גרמניים.
כלומר המעבר לעבודה משרדית בשירות המדינה לא נבע בשום אופן מן האשליה שאוכל לשנות משהו:
את העולם, את החברה או אולי אפילו את עצמי.
זאת הייתה פשוט נסיגה ומשכורת בצִדה.
נאורות הייתה היומרה הגדולה של התקופה שבה התבגרתי.
כשלמדתי באוניברסיטה, העיקר היה להיות מצוי בסוד העניינים בכל מקרה ומקרה.
ליקטתי וסידרתי עובדות, בחנתי הֶקשרים, ניתחתי מניעים, בדקתי כל פיסת מידע, פיתחתי תיאוריות, חיפשתי אשמים, האמנתי שאני מתחיל להבין משהו, הסקתי מסקנות.
זה מה שכינו ״חינוך״ אז.
עיצובה של השקפת עולם.
מי שהשקיף על העולם מצד שמאל, לא ראה עד מהרה אלא פושעים וקורבנות, עדים ומורדים אנרכיסטים.
אבל מעולם לא חשבתי שאהיה שוטר.
אילו הראה לי ניסיוני שאפשר באמת לפענח דברים, הייתי נעשה בנפש חפצה בלש, או לפחות פרופסור לפילוסופיה.
בעל כורחי נעשיתי קהה-נפש.
לפעמים, לעיתים רחוקות מאוד, עוד היו לי רגעים של תשוקה, והייתי לוגם מהם בזהירות כמו מכוס שמפניה, ביודעי שאין זה היומיום.
בהמלצת הממונה עלי התקבלתי כחבר במועדון הטניס שלו.
למדתי בשקדנות את המשחק, וגם כאן ידעתי הצלחה כלשהי, אף על פי שלא הפגנתי שום שאפתנות:
כינו אותי ״הקיר״.
לא זכיתי בנקודות בעצמי, אלא חייתי מהטעויות של היריב.
שוב ושוב הייתי מנצח, עד שניתקלתי במישהו חזק ממני, מישהו שבאמת ידע לזכות בנקודות.
במועדון הכרתי אישה אחת שפיתתה אותי ללמוד מחדש תשוקה מהי.
למדתי את המשחק.
גם כאן הייתי ״הקיר״.
אלא שאז בא אחר ובאמת הצליח לזכות אצלה בנקודות.
מפרשת האהבים הזו נשאר לי בן.
לא יכולתי לחלוק על דבריו כשאמר לי בגיל שמונה-עשרה ששוטרים דוחים אותו.
זאת הייתה אשמתי.
כששוחחנו אמו ואני אחרי הלידה והתחבטנו איך נקרא לו, רציתי בכל מאודי לתת לו שם של מהפכן או לוחם חופש.
רק אז שמתי לב פתאום שלכל המהפכנים היו שמות לא אטרקטיביים בעליל:
קרל, פרידריך, פרדיננד, לאון – אף אחד לא היה חושב על לוחם חופש עם שם כזה.
או אולי ולדימיר, פידל, צ׳ה – שמות כאלה לא היו מביאים על הילד אלא לעג.
אילו נולדה לנו בת, זה היה קל יותר:
רוזה או אולגה.
או אליס.
אבל לרוע המזל הוא היה בן זכר.
לבסוף הצעתי באירוניה של ייאוש הצעה אחרונה בהחלט:
זוֹרוֹ.
"איך הגעת לזורו?"
"הוא לוחם החופש האחרון שעולה על דעתי."
"לוחם חופש?" היא אמרה.
"בעיקרון זורו היה משהו כמו רובין הוד."
"אז רובין?"
"רובין."
יהיה מוגזם לטעון שוויתרתי על המשרה במשטרה כדי לשוב ולזכות באהבתו של רובין.
זה היה באמצע דצמבר 2001, זמן קצר לפני תחילת השימוש במטבע האירו.
נפגשתי עם רובין לארוחת ערב.
"מה שלומך?"
"בסדר."
"ואימא שלך?"
"בסדר."
אני שונא שמישהו מתעקש להיות לקוני עד כדי כך שאני מרגיש מחוייב לדבר בלי הפסקה, רק כדי שלא תתעורר מבוכה שאני מייצר בעקבות כך בדיבורי על אחת כמה וכמה.
איך שהוא נראה!
למען האמת הייתי צריך לעצור אותו בעוון עבירה על החוק שאוסר הסתרת פנים בציבור.
"אתה מוכן בבקשה להוריד את הקפוצ׳ון הזה, לפחות במסעדה?"
"למי זה מפריע?"
"לי."
הוא הנהן.
"אתה לא רשות ממשלתית," אמרתי.
"לא הגשתי בקשה שאתה צריך לבחון עכשיו באריכות."
"בסדר, בסדר," הוא אמר והחליק את הקפוצ׳ון מראשו.
אחר כך ישב לו בראש מורכן והביט בי כאילו הוא עדיין מציץ מתוך הקפוצ׳ון.
ככה, בהתרסה, מלמטה למעלה, הסתכלתי גם אני על אבי כשהודיע לי בארוחת הערב שהוא לא מוכן לממן יותר את הלימודים שלי.
הייתי אז מבוגר יותר מגילו של רובין כיום, אבל גם אני לא ידעתי מה לומר.
הסתכלתי על רובין וניסיתי להעלות על פני חיוך של הבנה ושל שותפות לסוד.
איך שהוא הסתכל עלי!
הוא עורר בי תוקפנות.
לא יכולתי לסבול את זה.
את המבט הזעפני שלו.
הוא לא היה מורד.
הוא היה נער טיפש-עשרה אווילי, גם אם על פי גילו כבר היה אמור להיות מעבר לזה.
בני היה הקיר שממנו הוחזרה אליי אי שביעות הרצון שלי.
"אתה יודע," אמרתי, רק כדי לומר משהו:
"יש דברים שלא עושים אם מבינים את המשמעות שלהם.
גבר חופשי, למשל, לא יכול ללכת עם צמה – תחשוב על הפאות הלבנות.
יש בחורים צעירים שמסתובבים עם צמה וחושבים שהם מורדים, אבל הצמה הייתה סמל האצולה.
אחד ההישגים הגדולים של הבורגנות היה שהיא נפטרה מהצמות הישנות האלה להלכה ולמעשה, ומי שמסתובב היום עם צמה …" "אין לי צמה," הוא אמר.
"כן.
אני רק אומר.
או נזם באף.
אי אפשר שיהיה לך דבר כזה.
צעירים חושבים שזה סמל למרי, אבל זה בעצם סמל לכניעה, כי מה זה מראה?
זה מראה:
אני מוכן שיובילו אותי באף."
"אתה רואה אצלי איזה פירסינג?" אמר רובין.
"לא באף וגם לא …" הוא הציג את לשונו.
"בסדר," אמרתי.
"אתה מבין למה אני מתכוון.
מי שהוא לא דוב, לא אמור שיהיה לו נזם באף.
מה שרציתי לומר …" המלצר הביא את התפריטים.
"מה שרציתי לומר זה:
מי שלא חבר בקו-קלוקס-קלאן, לא לובש קפוצ׳ון."
פתחנו את התפריטים.
אני בחרתי אחרי חצי דקה, אבל רובין נראה כאילו הוא מנסה ללמוד את התפריט בעל פה, כולל שנות הבציר של היינות למיניהם.
כעבור עשר דקות שאלתי אותו:
"אתה יודע כבר?"
"מה?"
"מה אתה רוצה?"
"אתה יודע מה אתה רוצה?"
"כן," אמרתי.
"ואתה הולך לקבל את מה שאתה רוצה?"
הסתכלתי בו.
המלצר בא.
הזמנתי.
רובין אמר שהוא לוקח את אותו דבר.
"ולשתות?" שאלתי.
"מיץ תפוחים?"
"הרי הזמנת בקבוק יין."
"כן."
"אז זה בסדר גמור."
"וגם בקבוק מים גדול," אמרתי למלצר.
במסעדות אני תמיד מתכוון להימנע מאכילת לחם לפני הארוחה, אבל אף פעם אני לא עומד בזה.
רובין ניסה – או עשה את עצמו כאילו הוא מנסה – לשפד זית במזלג, אבל שוב ושוב ניתז הזית הצדה והתגלגל מעבר לצלחת;
הוא דוקר, והזית ניתז הצדה;
לעסתי מלוא הפה לחם שטבלתי בשמן זית והסתכלתי ברוגז הולך וגובר ברובין מנסה שוב ושוב לדקור את הזית, ובזית מתגלגל בכל פעם הצדה וחומק מהמזלג.
"מה אתה עושה?" שאלתי.
"אני מתיש אותו."
"מספיק עם השטויות," אמרתי.
"אנחנו צריכים לדבר."
"על מה?
על הקצבה החודשית?"
הוא פתח את התפריט והתחיל לעיין בו שוב.
"הבאתי לך משהו," אמרתי.
"הנה!
ערכת האירו החדשה."
הנחתי אותה לפניו.
אוסף מנוילן של כל מטבעות האירו והסנט, בערך של 100 שילינג, כלומר בסך הכול שבעה אירו.
את הערכות האלה חילקו אז הבנקים כדי שאנשים יוכלו להתרגל אל המטבעות ולהכיר אותם עוד לפני אחד בינואר.
"תודה," אמר רובין.
"אתה יודע מה סבתא אמרה?"
"לא.
מה היא אמרה?"
"שאתה הולך לאבד את המשרה שלך עכשיו."
"למה?"
"זה הרי כתוב בעיתון כל יום.
מעולם בהיסטוריה לא היה כסף בטוח מפני זיוף כמו האירו.
אנחנו עומדים בפני תקופה ארוכה בלי כסף מזויף."
"למה?
בשביל הזייפנים זה בסך הכול אתגר חדש."
"אבל בשביל מה להתאמץ לזייף כסף, כשמספיק לזייף בהמרה שלו?"
"יש חוק שאוסר על זה."
"וזה נופל בתחום האחריות שלך?
אנשים כמוך יהפכו למיותרים.
סבתא אמרה שירמו אותנו בהונאה רשמית לגמרי, מה שיפיל אותנו בפח לא יהיה כסף מזויף אלא הכסף החדש.
כמו בזמן הרפורמה במטבע של שנת 1947."
"מה אתה כבר יודע על הרפורמה במטבע של שנת 1947?"
"מה שסבתא סיפרה."
לא הבנתי יותר את העולם.
רובין מורד בי – אבל בעזרת סיפורים של אימא שלי!
המלצר הגיש את הסלט ורצה לקחת את התפריטים.
רובין החזיק את התפריט שלו ואמר:
"אני עוד צריך אותו!"
"איך בלימודים?" שאלתי.
"בסדר."
"כלומר?"
זה היה מוזר.
הבן שלי למד פילוסופיה.
הייתי אמור להבין את זה, או אפילו להרגיש סיפוק.
אבל לא הבנתי את זה.
אכלנו את הסלט.
המלצר פינה את הצלחות.
שוב רצה לקחת את התפריט, אבל רובין הניח עליו את ידו:
"לא, אני עוד צריך אותו."
"נו," אמרתי.
"ספר על הלימודים שלך!
לאילו הרצאות אתה הולך?"
"מבוא לפילוסופיה אחד.
מבוא לפילוסופיה של הדת."
"פילוסופיה של הדת?
זה מקצוע חובה?"
"כן.
ומבוא ללוגיקה.
חוץ מזה אוטופיות פוליטיות, אבל…" "אוטופיות פוליטיות?"
"כן.
אבל זה לא יתקיים."
"מה זאת אומרת, לא יתקיים?"
"מה שאני אומר:
זה היה בידיעון, נרשמתי, אבל זה לא יתקיים.
וחוץ מזה שינויי האקלים."
"סליחה?"
"שינויי האקלים.
מנקודת מבט אתית ומדעית-פילוסופית."
"מה זה?"
"הרצאה ראשית.
חובה בסמסטר הראשון או השני."
הנדתי בראשי.
רובין לקח את התפריט והטמין אותו בתיק הגב שלו.
המלצר הגיש את הפסטה.
אני תמיד מזמין מנה צמחונית כשאני נפגש עם רובין במסעדה.
הוא לא אוכל בשר, ולי חשובה הסימטריה בשעת הארוחה.
לצאת לאכול עם מישהו צריכה להיות חווייה משותפת בכל מובן.
בחנתי את כישורי שתיית היין שלו.
לא היה לו הרבה ניסיון עם אלכוהול.
הוא שתה את היין כאילו היה מיץ, ואז נעצר בבעתה ושתה הרבה מים.
הפסטה הייתה מזעזעת.
הרוטב היה הרבה יותר מדי שמן.
לגמתי לגימות קטנות מהיין והסתכלתי ברובין.
הוא אכל בתיאבון.
בגילו עוד אין לך בעיות עיכול.
הדפתי מעלי את הצלחת, לא רציתי לאכול יותר.
"היה טעים?" שאל המלצר כשפינה את הצלחות.
"כן," אמרתי.
"מצוין."
רובין הסתכל בי וצחק.
"אני יודע בדיוק מה אתה חושב," אמרתי.
"זה בסדר," הוא אמר.
לקינוח הזמנו סורבה לימון.
"עם שוט שמפניה?"
ציפיתי שרובין יסרב, אבל הוא אמר:
"כן, בשמחה."
סוף-סוף הוא הסתכל אליי.
היישרת המבט שלו העיקה עלי עכשיו בדיוק כמו הסטת המבט קודם לכן.
"אתה יודע מה מתחשק לי עכשיו?" הוא שאל.
הבטתי בו.
"סיבוב פאבים."
"סיבוב פאבים?"
"כן.
יש לך חשק?
נעבור בכמה פאבים ו…" הוא לגם את שארית הסורבה שנמס בצלוחית שלו.
"ובכל מקום ניקח את התפריט."
"את התפריט?"
"כן.
את תפריט האוכל, את תפריט המשקאות.
ובעוד שנה נעשה שוב את אותו סיבוב ונשווה את המחירים."
פרצתי בצחוק.
הוא בטח עובד עלי.
אבל חשבתי שזה יכול להיות משעשע.
וזה אכן היה משעשע.
היינו כמו שני בלשים שאוספים חומר ראיות.
מסעדות בורגניות קיבלו הילה של מקומות חשודים.
ככל שנהיה מאוחר יותר, נעשה האזור שסרקנו אפל יותר.
לא דיברנו בינינו הרבה.
הבנו זה את זה בלי מילים.
כעבור תשעה חודשים קיבלתי את הצעתם של מפקדי המחוז ופרשתי משירות המשטרה עם פיצויים גבוהים ותוכנית פנסיה נדיבה.
זמן קצר אחר כך, באביב 2003, מצאתי משרה בסוכנות בילוש פרטית.
ביובל השלושים וחמישה למחאת 1968 – שצוין באירוע ענקי בבית העירייה בווינה, בנוכחות ראש העיר, ראש מִנהל החינוך והתרבות ושר המדע – היללו אותי כגיבור:
התאמתי בדיוק לרגשות הרומנטיים של ותיקי 1968, שראו בי מעין פיליפ מרלו, אדם היודע לזרוע אור על הדברים בכל מיני מובנים.
באירוע הזה פגשתי את חברתו לשעבר של ורנר.
היא ענדה משקפיים אדומים גדולים, שנשקפו מהם עיניים מלאות מלנכוליה.
"אני חושבת שהעולם בימינו לא היה מוצא חן בעיני ורנר," אמרה.
"אני לא יודע," אמרתי.
"נדמה לי שכל מי שחי, העולם מוצא חן בעיניו יותר מבעיני מי שמת."
רובין פתח קבוצת פייסבוק נגד ההונאה שבהמרה לאירו;
זמן קצר לאחר מכן הפסיק את לימודי הפילוסופיה ומצא משרה באיגוד המועסקים, במחלקה להגנת הצרכן.
בעצם הוא הפך למעין שוטר.
מגינם של הצרכנים.
לעולם לא אבין את זה.
אני תמכתי בלימודי הפילוסופיה שלו, והוא נהיה מעין שוטר.
אני יושב לשולחן הכתיבה בסוכנות הבילוש המורשה ״פְרֶנצֶל״.
היום אפרורי.
לפי לוח השנה זה אמנם יום אביב, אנחנו בחודש מאי, אבל זה מסוג הימים שיש בווינה גם בסתיו ובחורף.
אחד מאותם ימים שלא משמחים אפילו זוג נאהבים, ששום משורר לא מביע בהם את רשמיו, שמי שרק יוצא מהר לקנות סיגריות, חוזר הביתה מותש, יום שבו האווירה האפרורית גורמת לחליפות האפורות של האזרחים הזעיר-בורגנים להיראות כמו חליפות הסוואה.
אני מקליד את הדו״ח המסכם לחקירה שהסתיימה מזמן.
עבודה משרדית מעיקה, אפורה כמו האור הנשקף מן החלון.
עוד שש שנים לפנסיה.
אני עומד על מישורת החשמלית ואין לי כל ביטחון לגבי מעמדי בעולם הזה, בעיר הזאת, במשפחתי.
לא הייתי יכול לציין אפילו בקירוב אֵילו דרישות, לכאן או לכאן, אני רשאי להעלות.
בשום אופן לא אוכל לתרץ למה אני עומד על המישורת הזאת, נאחז בלולאה הזאת, מניח לחשמלית הזאת להסיע אותי, ולמה אנשים מפַנים דרך לחשמלית או הולכים להם בשקט, או משתהים לפני חלונות הראווה.
– אמנם אין איש מבקש זאת ממני, אבל מה זה חשוב.
החשמלית מתקרבת לְתחנה, נערה נעמדת קרוב למדרגות, מוכנה לרדת.
אני רואה אותה ברור כל-כך כאילו מיששתי אותה בידי.
היא לבושה שחורים, קפלי חצאיתה כמעט אינם נעים, חולצתה הדוקה ויש לה צווארון לבן של תחרה עדינה, כף ידה השמאלית צמודה אל דופן החשמלית, המטרייה שבידה הימנית עומדת על המדרגה השנייה מלמעלה.
פניה שזופות, אפה, הפחוס מעט בצדדים, מעוגל ורחב בקצהו.
יש לה שׂער חום שופע ושערות קצרות פזורות על רקתה הימנית.
אוזנה הקטנה צמודה אל ראשה ובכל זאת, מאחר שאני עומד קרוב אליה, אני רואה את כל הצד האחורי של אפרכסת האוזן הימנית ואת הצל שבבסיסהּ.
שאלתי את עצמי אז:
איך זה שאין היא תמהה על עצמה, שאינה פוצה את פיה ואומרת משהו מעין זה.
*תרגום זה הופיע בקובץ "רופא כפרי וכתבים אחרים שהתפרסמו בימי חייו של הסופר", הוצאת עם עובד, 2000.
בקצת תעודות קדומות הם נקראו בשם "דֶלֶה קאטֶנֶה"1 ואילו באחרות נודעו בשם "האדונים פוֹן-קֶטֶן";
מן הצפון באו ועל סף הדרום עמדו מלכת;
הם התייחסו על הגרמנים או על הוולשים,2 הכול לפי היתרון, ובלבם לא היו שייכים אלא לעצמם.
סמוך לדרך-המלך המוליך מעל למעבר הבּרֶנֶר לאיטליה, בין בריקְסֶן וטרִיאֶנט, נצמדה טירתם אל חומת-אנך, שעמדה כמעט חשופה;
חמש מאות רגל תחתיה געש נחל פרוע, עד שלא היית שומע פעמון של כנסייה שהוא עמך בחדר, אם אך כופפת ראשך אל מחוץ לחלון.
שום קול לא יחדור מן העולם מבעד למחיצת ההמולה הפרועה אל טירת בית-קאטנה פנימה;
אבל מבט-העין העומד כנגד השאון, יפרוץ באין-מפריע מחסום זה, ומופתע יתנודד אל תוך המכתש של התצפית.
כחריפים וערנים נחשבו האדונים פון-קֶטֶן כולם, ושום יתרון לא נעלם מעיניהם המשוטטות סביב-סביב.
ומרושעים היו כסכינים, שאינם מהססים להעמיק חתוֹך.
מעולם לא היה הכעס מעלה סומק על פניהם והשמחה לא היתה משווה להם גון ורוד אלא מקדירים היו בשעת כעסם ובשמחתם היו מזהירים כפז היקר.
ועוד מסופר עליהם, שדומים היו זה לזה האדונים בכל שלשלת הדורות בכך, ששׂיבה היתה זורקת טרם זמנה בשׂיער החום של ראשם וזקנם וכי המוות היה בא עליהם בטרם ימלאו להם שישים;
אך דבר זה היה משותף להם, שאותו כוח-איתנים, אשר היה מתגלה בהם לפעמים, לא ניכר מקומו ומקורו בגֵוום הדק, בעל הקומה הבינונית, אלא נבע, כביכול, מעיניהם וממצחם – כך דברי הלהג של שכנים מפוחדים ושל משרתים.
נוטלים היו מה שידם משגת, אם בדרכי היושר או האלימוּת או העורמה, הכול לפי המקרה, אך לעולם תוך שלווה וללא ערר;
חייהם הקצרים עברו בלא חיפזון ובאין-הפוגה, ומשהשלימו חלקם, תמו.
מנהג היה בבית-קֶטֶן, שלא להתחתן באצולה שמסביבם;
מרחוק הביאו נשותיהם – נשים עשירות – כדי שיהיו בני-חורין בבחירת בני-בריתם-וריבם.
האדון פון-קֶטֶן, שנשא את הפורטוּגזית היפה לפני שתים-עשרה שנה, עמד אז בשנתו השלושים.
החתונה נערכה בנכר, וכאשר עבר המסע המצטלצל בפעמוניו – על המלווים, המשרתים, הסוסים, המשרתות, בהמות-המשא והכלבים – אל תוך תחומו של בית-קאטֶנֶה, היתה האשה הצעירה קרובה ללדת;
הימים עברו כמסע-כלולות בן-שנה.
שכן בני-קֶטֶן נהגו כולם אבירוּת, אלא שגילו זאת לאין-רואים באותה שנה יחידה משנות-חייהם, שבה נשאו אשה.
הם בחרו בנשים יפות, כי רצו בבנים נאים, אילולא כן לא היה עולה בידם לרכוש לב נשים שכמותן בנכר, ששם לא נחשבו כל כך.
אך הם עצמם לא ידעו מה טיבם לאמיתו, אם כפי שנתגלו באותה שנה יחידה, או כפי שנהגו בשאר השנים.
שליח ובידו בשׂורה נכבדה בא לקראת ההולכים וקרבים:
עדיין רפרף המסע על מדיו הססגוניים ודגלוני-הנוצה, כפרפר גדול, אך האדון פון-קֶטֶן פניו לא היו עוד עמו.
משהדביק שוב את המסע חזר לרכוב מתונות לצד אשתו, כביכול לא הוא האיש שייתפס לבהילוּת, אלא שפניו זרים היו כחומת עננים.
בעיקול-הדרך, משנתגלתה לפניהם הטירה ולא נותר להם אלא מהלך של רבע שעה לערך, התאזר עוז והפיר שתיקתו.
רצונו היה, שאשתו תסב פניה ותשוב לביתה.
המסע עמד תחתיו.
הפורטוּגזית התחננה והתעקשה להמשיך במסע;
כדי לחזור, עוד יספיק הזמן לכשתשמע טעמו של דבר.
הגמונֵי טריאנט היו אדונים אדירים ובית-המשפט הקיסרי היה פוסק לרצונם;
מאז זקנו של אביו היתה מחלוקת נטושה בין בית-קֶטֶן לבינם על אודות אי-אלו חבלי-ארץ;
פעמים היה זה ריב משפטי, ופעמים נתגלגלו תביעה והתנגדוּת בקטטות מלוּות שפיכות-דמים, אך לעולם היו בני-קֶטֶן אנוסים להיכנע לעליונוּתו של היריב.
אותה עין, שבדרך-כלל לא נעלם ממנה שום יתרון, ציפתה כאן לריק, שיצוץ;
ואולם אב מסר המשׂימה לבנו, וגאוותם הוסיפה לצפות, דור אחר דור, ולא נתרופפה.
אדון פון-קֶטֶן זה, הוא שנזדמן לידו היתרון.
החרדה אחזה בו, לפי שקרוב היה להחמיצנו.
סיעה רבת-כוח באצולה התקוממה להגמון וגמרה אומר להתנפל עליו ולקחתו שבי;
ומשנודע דבר-שובו של קֶטֶן, יעדו לו תפקיד מכריע.
קֶטֶן, שנעדר זה שנים, לא היה בקי במצבם של כוחות ההגמון.
אך ברי היה לו, כי יהיה זה מבחן קשה, שעתיד להימשך שנים ותוצאותיו מי ישורן;
וגם זאת ידע, שלא הכול יעמדו בו עד לסופו המר, אם לא יעלה בידם לגבור במפתיע על טריאנט, מיד בתחילה.
טינה היתה לו על אשתו היפה, שבעטייה היה קרוב להחמיץ את ההזדמנות.
חינה לא נתמעט בעיניו, בשעה שרכב לצדה בפיגור של צוואר-סוס;
עדיין היתה לו עוטת-סוד, כמחרוזות הפנינים המרובוֹת אשר לה.
כאפונים יכולת למעוך שכמותן, כשהיית שוקלן בכף-ידך המגויידת, אך ראה זה פלא, כמה בוטחות היו בנוּחן בה;
כך הרהר בשעה שרכב לצדה.
אלא שאותו קסם נדחק לקרן-זווית על-ידי הבשורה החדשה, כדרך חלומות-התעתועים של החורף שנדחים עם שובם של ימות-השמש הראשונים, הדומים בנוקשוּתם ובערייתם לנערים הללו.
שנות ישיבה על אוּכף היו צפויות, שבהן אשה וילד כזרים ירחקו.
בין כה ובין כה הגיעו הסוסים לרגלי החומה שעליה עמדה הטירה, ומששמעה הפורטוּגזית כל שהיה בפיו לומר לה, שבה והצהירה, כי בדעתה להישאר.
פראי היה מראה הטירה המתגבהת.
אי-פה אי-שם נצמדו אל חזית-הצוּר עצים מנוּונים, כמו שערות בודדות.
ההרים המיוערים פרצו אל-על ונידרדרו מטה, כיעוּר שכמותו לא תוכל לצייר לעיני מי שגלי-הים הם מיודעיו.
האוויר היה מהול בבושׂם קפוא, ודומה היה עליך כאילו רכבתָ לתוך סיר גדול, מבוקע, שהכיל צבע ירוק זר ומוּזר.
אולם ביערות מצויים היו הצבי, הדוב, חזיר-הבר, הזאב, ואפשר גם הסנאי.
מאחוריהם שכנו היעל והנשר.
נקיקים שאין להם חקר, שימשו מחסה לדרקון.
לשבועות מרובים היית נזקק כדי למוֹד רוחבו של היער או עומקו;
רק עקבותיהן של חיות-הבר הוליכו דרכו;
ולמעלה, מקום שם התנשאו מעליו הררי-עד, התחילה ממלכת הרוחות;
שדים דרו כאן בכפיפה אחת עם סער ועננים.
לעולם לא יכוון הנוצרי צעדיו שמה למעלה, והיה כי יעשה כן איש קל-דעת, יאוּנו לו דברים, אשר עליהם תספרנה חרש השפחות בחורף בשבתן יחד בחדר;
ואילו העבדים יחרישו, כמי ששומע שבחו, וימשכו בכתפיהם, שכן חיי הגברים סכנה אורבת להם והרפתקאות כמו אלה יקרו גם יקרו בהם.
אולם כדבר המשונה מכל מה שסוּפר לה, נראה בעיני הפורטוּגזית – כי בידי איש עדיין לא עלה להציץ אל מעבר לחומות-האבן, כשם שלא נגע עוד אדם בתחתיתה של הקשת-בענן;
לעולם תמצא מאחריהן חומות אחרות;
ובינותן נמתחות בקעות, כסדינים שנמלאו אבנים, כותרות פרחים גדולות כבתים, ותחת רגליך חלוקי-חצץ, אשר הדק שבהם לא יהא פחות מראש;
עולם-לא-עולם היה זה.
תכופות היתה מנסה לצייר בדמיונה, על פי טבעו של בעלה אשר אהבה, את הארץ ההיא שממנה בא, ואת טבעו של בעלה שעל פי מה שסיפר לה על מולדתו.
כיוון שעייפה מן הים התכול-כטווס, ציפתה למצוא ארץ מלאת הפתעות, כדוגמת היֶתר שלַקשת המתוחה.
אך כיוון שירדה לעומקו של הסוד – נראה לה כתכלית הכיעור והיתה מבקשת לנוס.
הטירה, דומה כאילו חוברה לוּלי עופות.
אבן נערמה על סלע.
עץ רעוע או גזעים לחים, שזה אך נגדעו.
כלים של עבודת-אדמה ושל מלחמה, שרשראות של אורוות ויצולי-עגלות.
אך כיוון שהגיעה לכאן, מן הסתם כאן מקומה, ואפשר אין הדברים מכוערים כפי שהם נראים לה, אלא חן יש בהם, כמו מנהגיהם של הגברים, הדורשים אך הרגל.
כאשר התבונן האדון פון-קֶטֶן באשתו, כעלותה על סוסה בהר, לא רצה לעכב בידה.
לא שהחזיק לה טובה על כך;
לא נגד רצונו נעשה הדבר ואף לא כדי להיענות לו, אלא חמקמק היה ומשכוֹ לכיוון אחר – והוא אנוס היה לרכוב בעקבותיה, כנשמה אובדת.
לא עברו יומיים עד שחזר לישב על אוכף.
ואחת-עשרה שנה לאחר מכן עדיין לא ירד הימנו.
הקשר נגד טריאנט, כיוון שהוּכן בקלות-ראש, נכשל, ומיד בתחילתו עלה לכוחות האבירים ביותר משליש מן הנלווים עליהם, וביותר ממחצית ההעזה.
האדון פון-קֶטֶן, שנפצע בשעת נסיגה, לא מיהר לשוב לביתו;
במשך יומיים היה מוטל חבוי בביקתת איכרים ואחר חיזר על הטירות כדי ללבות שוב את רוח-המלחמה.
כיוון שאיחר להגיע למועצה שהכינה את המבצע, דבק בו לאחר כשלונו ככלב באוזנו של הפר.
הוא צייר לעיני האדונים מה צפוי להם, אם כוחות-ההגמון ישיבו להם מכּה קודם שיהא סיפק בידם לשוב ולחשל שורותיהם;
דירבן את הנחשלים והקמצנים, סחט מהם כספים, הביא תגבורות, צייד את הכוחות ונבחר למפקד צבאות-האצולה.
בתחילה היו פצעיו שותתים דם עד שהוצרך להחליף תחבושות פעמיים בכל יום.
לא נתחוור לו די-צורכו אם בפורטוּגזית המקסימה הרהר, השרוייה בלא-ספק בפחד, בשעה שהוא רוכב ומוסיף, מנהל שיחות, כאילו ביקש לתת פיצוי של יום לכל שבוע שאיחר לשוב לכאן.
חמישה ימים עברו מאז הגיעה הידיעה על פציעתו עד שבא אצלה, ויום אחד בלבד שהה.
היא התבוננה בו כבוחנת, כפי שהעין תרה אחר החץ במעופו, לראות אם למטרה יקלע, אך לא שאלה דבר.
כינס את אנשיו עד לאחרון הנערים, אמר להעמיד את הטירה במצב-התגוננוּת, היה מורה ומצווה.
יום של המולת-עבדים, צהלת-סוסים, טלטול-קורות ושל הלמוּת-ברזל-ואבן היה אותו יום.
עם לילה שוב היה רכוב על סוסו.
הוא נהג בה בחיבה וברוך, כיאות ליצור אצילי הראוי להערצה, אך מבטו הישיר נכחו, כמבעד לקסדה, אם כי לא חבש כזו.
כשהגיעה שעת פרידה ביקשה הפורטוּגזית, שנַשיוּתה גברה עליה לפתע, כי יניח לה לפחות עתה לרחוץ פצעו ולהחליף תחבושתו, אך הוא לא ניאות;
נפרד מעליה בחיפזון, יותר מכפי שהיה נחוץ, צחק אותה שעה וצחקה גם היא.
שיטת-הלחימה של היריב היתה אלימה ככל שהלמה זו את איש האצולה הנוקשה, לובש-מדי-ההגמון, אך גם ותרנית היתה, ערמומית, עקשנית, דרך שהורגל בה מן-הסתם בידי לבושו הנשי.
עושר ונכסים פיתחו אט-אט פעולתם, והיה אם לא הספיקו להם עמדה והשפעה כדי להסתייע בבעלי-ברית, גם אז היו מקיזים דמם רק בהדרגה, תוך היסוס ודחיית המועד ככל האפשר.
מהכרעות היתה שיטת-לחימה זו חומקת.
ידוע-ידעה להתכווץ עם החרפת ההתנגדות, ולהגיח כאשר ניחשה רפיונה.
פעמים אירע שהיו צרים על אחת הטירות, ואם לא הצליח היריב לשחררה ממצור בעוד מועד, היו כובשים אותה תוך שפיכות-דמים אכזרית, אך פעמים היו חֵילוֹתיהם חונים במשך שבועות בכפרים, ולא היה מתרחש דבר, פרט לשוד פרה מאיכר, או לשחיטת כמה תרנגולות.
שבועות נהפכו לקיץ וחורף, ועונות השנה נצטרפו כדי שנים.
שני כוחות נאבקו זה עם זה, האחד פראי ושׂשׂ-אלי-קרב, אך חלוש מדי, והאחר דומה לגוף רכרוכי, אך אכזר בכובדו, שהזמן עוד הוסיף על משקלו.
האדון פון-קֶטֶן ידע גם ידע זאת.
רק בדי-עמל עצר בעד האצולה הנרגזת ונחלשת מלבזבז שארית כוחותיה בהתקפה לא-שקולה.
הוא היה אורב לתורפה, למפנה, לסיכוי הרחוק, שהמקרה בלבד עשוי להביאו בכנפיו.
אביו היה מצפה וכן אביו-זקנו.
וכאשר מצפה אדם לאורך-ימים, עשוי להתרחש גם המקרה הנדיר.
אחת-עשרה שנה היה מצפה.
אחת-עשרה שנה היה רוכב ומחזר על מושבי האצילים וחילותיהם, ולא הניח לכוח-עמידתם-בקרב לָשוֹך;
שוב ושוב, בתגרות אין-ספור, קנה לו שם באומץ-לבו השואף-סכנות, וכל זאת כדי להרחיק מעצמו טענה של מורך בנהיגת המלחמה;
פעמים היה נכנס לידי התכתשות רבת-דמים, אך ורק כדי להפיח חרון-אפם של אֶחיו-לקרב, אבל גם הוא ידע לחמוק מהכרעה, לא פחות מן ההגמון.
תכופות נפצע קלות, אך לא היה מאריך שבתו בבית יותר מיממה.
גופו נתכסה קרום של צלקות, וחיי-נוודים נתנו בו אותותיהם.
הוא חשש לשהות בביתו שעה ארוכה, כשם שאסור לו לאיש עייף לשבת ולפוש.
סוסים מעוצבנים ורתומים תדיר, צחוק-של-גברים, אור-אבוקות, עמוד-האש-של-מדורה, הדומה לגזע של אבקת-זהב בינות לעצי-יער מתנוצצים בירקוּתם, ריח-גשם, קללות אבירים מכזבים, כלבים מרחרחים בפצועים, שמלניות מורמות של נשים, ואיכרים מפוחדים – כל אלו שימשו לו לשעשוע במשך השנים ההן.
ותוך כל אותה קלחת נשאר דק-גֵו ומעודן כשהיה.
שׂיבה זרקה בשערו החום, אך פניו לא גילו שנותיו.
לא אחת היה עליו להשיב לדברים שבניבול-פה והוא עשה כן כיאות לגבר, אך בלא שיהא ניכר הדבר בעיניו.
כנוהֵג-שוורים ידע להלום, כשנתקל בהתרופפות המשמעת;
אבל הוא לא נתן קולו בצווחה, דברו נאמר בלחש ובקצרה, החיילים נתייראו מפניו, לעולם לא יכולת להבחין בו שנתפס לרוגז, אלא שהוא קרן ממנו, ופניו היו מקדירים.
בשעת קרב היה יוצא מגדרו;
בכל תנועה מתנועותיו היה נתון באותה הוויה אלימה, חותכת על ימין ועל שמאל, כשיכור היה מפזז, שתוּי-דם, לא היה יודע מעשיו, אך כיוון תמיד אל הראוי להיעשות.
החיילים העריצוהו בשל כך כאליל;
אגדה התחילה מתרקמת, כי מתוך שנאה להגמון מכר נשמתו לשטן, שהיה יושב בטירתו בדמות נכריה יפיפייה, ואותו הוא פוקד בחשאי.
כאשר הגיעו דברים אלה לאוזניו, לא עוררו בו מורת-רוח, גם לא צחוק, אלא פניו העמיקו בזוהר של פז, מרוב השמחה.
בשבתו ליד המדורה, או ליד האח בבית איכרים, והיום שעבר בנדודים היה נמוג בחום, כמו עור נוקשה-מחמת-הגשם שמתרכך, היה מהרהר לעתים.
בהגמון מטריאנט הרהר, השוכב על סדין צחור, והוּא מוּקף אנשי-כמורה מלומדים, ציירים בין אנשי-השרת שלו, ואילו הוא חג סביבו כזאב.
דברים אלו היו גם בהישג-ידו.
כהן מינה בטירתו, שידאג לשעשועי הרוח, לבלר שישמש קריין, ואָמה עליזה;
טבח הביא מרחוק כדי לגרש מן המטבח את הגעגועים על מולדת;
דוקטורים וסטודנטים הושהו כדי להתבדר בשיחתם לימים מספר, מרבדים ואריגים יקרים הובאו לשֵם חיפוי הקירות;
רק הוא לבדו היה מתרחק.
במשך שנה תמימה, בהיותו בנכר ובדרכים, היה מתלהלה בדברים, משעשע ומרבה מחמאות – בעלי שאר-רוח היו גם בני קאטנה, ככל דבר מעוצב כהלכה, יהא פלדה או יין עז, סוס או סילון של באר.
אבל מולדתו רחקה אז ממנו, וכדי להגיע אל מהותו האמיתית צריכים היו לשבועות על שבועות של רכיבה.
אף עתה היה פולט לעתים דברים של קלות-ראש, אבל רק כל עוד הסוסים נחים באורווה.
בערב הוא בא ובבוקר רכב, או שהוא שוהה מצלילי שחרית ועד לתפילת ערבית.
מיודע היה לה כמשהו שאדם לובשו על בשרו זה זמן רב.
כשאתה צוחק, מיטלטל גם הוא בצחוק, כשאתה מהלך, הוא הולך עמך, כשידך ממששת את גופך, אתה חש בו:
ואולם, אם יעלה בדעתך להרימו ולהתבונן בו, הוא יחריש ויסיר עיניו ממך.
אילו האריך שהייתו, היה עליו להתגלות כפי שהוא לאמתו.
אך לא עלה בזכרונו אימתי אמר לה, רצוני להיות כזה וכזה, אלא מספר היה לה על ציד, הרפתקאות ומעשים משלו;
אף היא לא היתה שואלת אותו כדרך הצעירים, מה דעתו על הא ועל דא, או מספרת לו על תקוותיה לעתיד, אלא חֶרש נפתחה, כשושנה, על אף כל עירנותה הקודמת, ואך עמדה על מעלות הכנסייה, היתה מזומנת לדרך, כמי שעלה על אבן, שממנה הוא מניף עצמו על גב-סוס, כדי לצאת ברכיבה אל החיים החדשים.
בקושי הכיר את שני הילדים אשר ילדה לו, אבל גם שני הבנים, עזה היתה אהבתם אל אביהם הרחוק, שתהילתו מילאה אוזניהם מאז נפקחו לשמוע.
מוזר היה זכר אותו ערב, כשיצא הקטן שבהם לאוויר-העולם.
הוא בא והנה לפניו שמלה רכה מגון האפור הבהיר, רקומה פרחים אפורים-כהים, הצמה השחורה קלועה לקראת הלילה, והאף הנאה זקור לתוך הצוהב החלקלק של ספר מואר, עטור ציורים עוטי-סוד.
כמו מעשה קסמים.
שלֵווה ישבה, בלבושה העשיר, קפלי שמלתה קולחים מטה כנחלים אין-ספור – דמות שופעת ויוצאת מתוך עצמה, על מנת ליפול ולהתכנס שוב בתוך תוכה;
כסילון של באר;
וכי אפשר לגאול סילון, אם לא בקסמים או בנס, ולהוציאו מתוך הווייתו המתנודדת, הנושאת עצמה?
ישוער שתחבק אשה ותיתקל לפתע בהולם של התנגדות מגית;
אך לא כן היה;
אבל האם לא נורא מזה הרוך?
משנכנס חרש, התבוננה בו, כמי שמבחין באדרת שלבָשה זמן רב, אלא שנעלמה מעיניו זה מכבר;
דבק בה אמנם שמץ-זרוּת אך מחליקים לתוכה.
לעומת זאת קרובים ומיודעים היו לו תכסיסי מלחמה, הונאה מדינית, חימה והרג!
מעשה גורר מעשה;
ההגמון מביא במניין את מטבעות-הזהב שלו;
מפקד החילות את רוח-הלחימה של האצולה;
בהירוּת לה לפקודה;
בהירים כאור-היום, מוצקים הם החיים הללו, פשוטה בתכלית היא מכת החנית אל מתחת לשריון-הצוואר שניזוֹח, משל היית מורה באצבע ואומר:
זה הוא זה.
אולם הדבר האחר זר הוא כירח.
בסתר-לבו אהב האדון פון-קֶטֶן אותו דבר אחר.
הוא לא נהנה מסדרים, משק-בית ועושר מצטבר והולך.
ואף כי במשך כל אותן השנים נאבק על נכסים-לא-לו, הרי לא אל שלום-של-ריווח שאף, אלא נפשו היתה יוצאת בכיסופים.
המצח היה מקור כוחם של בני קאטנה, אך מעשים אילמים בלבד נבעו מן המצח.
מדי בוקר בבוקרו, כעלותו על האוכף, היה חש באושר שלא להיכנע, נשמת-נשמתו;
אולם בערב, משירד ממנו, היה נוחת עליו לא-פעם אוטם-הלב הזועם של המעשים המופלגים שעברו עליו, כאילו אימץ באותו יום כל כוחותיו, אך ורק כדי שלא באפס-מאמץ יהא אותו דבר נאה, שלא ידע כַּנוֹתוֹ.
חמקן זה, ההגמן, יכול לחלות פני אל, בשעה שהוא לחוץ על ידי קֶטֶן;
קֶטֶן לא נותר לו אלא לרמוס שדות-קמה מלבלבים, לחוש בגל החי של הסוס שמתחתיו, ולהעלות בקסמים ידידות על ידי שעטות-ברזל.
אך מה-טוב היה לו שדבר זה בנמצא.
שאפשר לחיות ולהסב מוות בלא אותו דבר אחר.
זה הכחיש וטרד משהו, שהיה קרב בזחילה אל האש, בהיותך תוהה-בוֹהה לתוכה, והיה חומק שוב, משהתנערת מן הקיפאון שבחלומות והיסבת ראשך.
יש והאדון פון-קֶטֶן היה רוקם קורים ארוכים, סבוכים, בהגותו בהגמון, אשר לו עולל כל זאת, ודומה היה כאילו רק בדרך נס עשוי הדבר לחזור לשורה.
אשתו – אם לא ישבה לפני התמונות, שקועה בספריה – היתה לוקחת את המשרת הזקן, שהופקד על הטירה, ומשוטטת עמו ביערות.
יער נפתח, אך נפשו נסוגה אחור;
היא פרצה אל תוך סבך העצים, טיפסה על צורים, הבחינה בעקבות ובחיות, אך הביתה לא הביאה אלא את החרדות הזעירות, את המאמצים שעליהם גברה, וסיפוקה של הסקרנות, אך אלו היו מקפחים את המתח אם הוצאת אותם מן היער;
ועוד הביאה עמה אותה בבוּאה ירוקה, הידועה לה מסיפוריו של בעלה, עוד טרם הגיעה לכאן.
וזו היתה מתכנסת שוב בתוך עצמה אם אך הפנית לה עורף ופסקת מלפרוץ לתוכה.
אותה שעה היתה שומרת איכשהו על סדרי הטירה.
הבנים, שאף אחד מהם לא ראה את הים, האם אלו בניה?
פעמים שנראו לה כגוּרי-זאבים.
באחד הימים הביאו לה מן היער גור-זאבים.
גם אותו גידלה.
בינו ובין הכלבים הגדולים שררה סובלנוּת לא-נוחה, אי-התערבות בלא חילופי סימנים.
כשהיה מהלך בחצר, היו אלה קמים מרבצם ומביטים לעברו, אך נמנעו מלנבוח ולחרוץ לשון.
ואילו הוא היה מביט נכחו, אם גם תוך פזילה קלה לעברם, והיה מאיט מהלכו ומקשיח קומתו אך במעט, לבל יורגש הדבר.
הוא היה שומר צעדי גברתו באשר הלכה;
בלא אותות של חיבה או קירבה;
תכופות היה מתבונן בה בעיניו העזות, אך היא לא הגיבה.
היא אהבה את הזאב הלזה, כיוון שגידיו, שערו החום, הפראוּת השתקנית והעוז שבעיניו, הזכירו לה את האדון פון-קֶטֶן.
והנה הגיע הרגע, אשר לו היו מייחלים;
ההגמון נפל למשכב ומת;
חֶבר-הכמרים עמד בלא אדון.
קֶטֶן מכר מטלטלים, מישכן נכסי-דלא-ניידי וצייד בכל האמצעים שלרשותו צבא קטן משלו:
אחר בא במשא-ומתן.
חבר-הכמרים שעמד לפני הברירה להמשיך במאבק הישן נגד כוחות מצויידים מחדש, בטרם יהא סיפק בידי האדון הבא להחליט בדבר, או לסיים את העניין בזול, הכריע לטובת האפשרות השנייה.
ולא ייפלא הדבר שֶפון-קֶטֶן, אשר נשאר אחרון במערכה, איתן ואימתני, נטל אל חלק-הארי, ואילו חלשים והססניים יותר, מהם נפטר חבר-הכמרים של הקתדרלה בדבר של מה-בכך.
כך הגיע לסופו מה שעמד זה ארבעה דורות ככותל, שכל בוקר אתה רואה ואינך רואה אותו:
באחת נפקד מקומו;
עד כאן התנהל הכול כמו בחייהם של שאר בני-קֶטֶן, מעתה לא נותר בחייו של פון-קֶטֶן זה אלא לעגל ולהסדיר, תכלית נאותה לבעלי-מלאכה אך לא לאדון.
הוא רכוב בדרך לביתו, והנה עקצוֹ זבוב.
היד תפחה בן-רגע והוא חש לאוּת גדולה.
סר אל פונדק של כפר קטן ועלוב, ואך הספיק לשבת אל שולחן-העץ המזוהם, נפלה עליו תרדמה.
הניח ראשו בזוהמה ומשניעור עם ערב, קדח.
אילו אץ לו הדרך היה ממשיך על אף הכול.
אלא שהדרך לא אץ לו.
כשניסה בבוקר לעלות על הסוס, מעדו רגליו מפאת חולשה.
זרוע וכתף היו נפוחות, איכשהו דחקן לתוך השריון, ועתה היו נאלצים להתירו שוב;
בשעה שעמד על רגליו והניח להם לעשות כן, נתקף צמרמורת, כפי שלא נקרתה לו מעודו;
שריריו פרכסו ופיזזו עד שלא יכול לקרב יד אל יד, ואַביזרי הברזל שהותרו בחלקם, קרקשו כמרזב עקור בסער.
חש בגיחוך שבדבר וצחק לקרקוש בפנים של זעף;
אבל רגליו היו חלושות כרגלי ילד.
שיגר שליחים אל אשתו, אל בלן ואל רופא נודע.
הבלן שהגיע ראשון, הורה להניח רטיות חמות של סמי-מַרפא ושאל רשות לחתוך.
כיוון שקצרה רוחו של קֶטֶן לשוב לביתו, ציווה שיחתוך, וזה היה מחתך עד שפצעיו החדשים הגיעו כדי מחצית מספרם של הפצעים הישנים.
כמה משונים היו הכאבים, שבפניהם לא ניתן לו להתגונן.
האדון היה מוטל במשך יומיים ברטיות הסמים הסוֹפגניות, אחר ביקש שיחתלוהו מכף-רגל ועד ראש ויוליכוהו לביתו.
שלושה ימים ארך המסע, אבל הריפוי האַלים, שקרוב היה להורידו שאולה כיוון שכילה בו כל כוחות-ההתנגדות החיוניים, כפי הנראה שׂם מעצור למחלה:
כשהגיעו למחוז-חפצם היה המורעל שרוי בחום גבוה, אך המוגלה עמדה מהתפשט.
קדחת זו, בדומה למרחבי אפָרים האחוזים אש, נתמשכה שבועות.
החולה הלך ונמוג בתוך אשו, אך הליחוֹת הארסיות כמדומה גם הן אוּכלו ונתאדו בה.
אף הרופא המפורסם לא ידע לפרש את הדברים יותר מזה, ורק הפורטוּגזית לא נתקררה דעתה עד שהתקינה אותות כמוסים על משקוף ומיטה.
באחד הימים לא נותר מן האדון פון-קֶטֶן אלא צורה גולמית של אֵפר קלוי ורך, והנה שקע לפתע החום ומעתה היה אך מהבהב חרש.
אם עד כאן היו הכאבים שבפניהם לא ניתן לו להתגונן זרים לרוחו, הרי מכאן ואילך לא חי עוד החולה את הדברים כמי ששרוי בתוכם.
מרבה היה בשינה, ואף כשעיניו פקוחות, היה מדמדם ובשוב אליו הכרתו, הרי אותו גוף נטול-רצון, חמים כגֵוו של תינוק וחסר-ישע, כאילו לא שלו היה, ואותה נפש חלושה, מוּפַחת נשמת-רוח, כאילו אף היא לא שלו היתה.
בלא-ספק כבר פרש מכאן וכל אותו זמן רק עמד אי-שם כתוהה אם עליו לשוב עוד.
מעולם לא שיער, שהמיתה כה שלֵווה היא.
בפלג ישותו הקדים למות ונתפזר כמסע של מטיילים:
עצמותיו עדיין מוטלות היו במיטה, המיטה עמדה על מכונה, אשתו רכנה מעליו, והוא היה מתבונן בתנועות פניה העירניות, כאילו מתוך הסקרנות, לשם השינוי בלבד, אך אותה שעה כבר רחק ממנו כל שהיה אהוב עליו.
האדון פון-קֶטֶן והקוסמת הסהרורית שלו חרגו מתוכו ונסתלקו בחשאי:
עדיין ראה אותם וידע, כי לא נצרך אלא לכמה דילוגים גדולים כדי להדביקם, אך כעת לא היה מחוּור לו אם כבר אצלם הוא או עדיין כאן.
כל אלו היו מונחים על כף-יד ענקית וטובה, שרחומה היתה כעריסה אבל גם שוקלת הכול, בלא שתהיה ההכרעה כרוכה בתכונה מרובה.
אפשר היה זה האל.
לא היו בו פקפוקים, אך גם לא התרגש בשל כך;
נתון היה בציפייה ולא השיב לבת-הצחוק הרכונה מעליו ולא למילות החיבה.
אחר בא היום שבו ידע בעליל, כי יהא זה יומו האחרון אם לא יאמץ כל חפץ-החיים, ובערבו של אותו יום ירד החום.
כשחש כי רגליו עומדות על המדרגה הראשונה של ההחלמה, ביקש שישאוהו אל חתימת-הירק הזעירה, שכיסתה את הצוק הזקור אל מעבר לחומת-הסלעים לתוך הבלימה.
מחותל בכיסוייו היה שוכב שם בשמש.
מנמנם, מקיץ, בלא שיבחין בין זה לזה.
באחד הימים נתעורר, והזאב ניצב לפניו.
הביט בעיניו הממורטות, ולא יכול להניע איבר.
לא ידע מה שיעור הזמן שחלף, והנה עמדה לידו אשתו, והזאב שעוּן אל ברכּה.
עצם שוב עיניו כאילו לא הקיץ כלל.
אבל מששבו ונשאוהו שוב אל מיטתו, ביקש שיגישו לו את הקשת.
רפה היה מכדי למותחה;
השתומם.
רמז למשרת, נתן בידו את הקשת וציווה:
הזאב.
המשרת היסס, אך הוא התרגז כילד, ובערבו של אותו יום היה עורו של הזאב תלוי בחצר הטירה.
כשראתה זאת הפורטוּגזית, ורק מפי המשרת נודע לה מה התרחש, קפא דמה.
ניגשה אל מיטתו.
כאן שכב חיוור ככותל, וזו הפעם הראשונה הישיר שוב מבטו כנגד עיניה.
צחקה ואמרה:
אתקין לי מצנפת מן העור ובלילה אמצוץ את דמך.
אחר שילח את הכוהן, שלפנים רגיל היה לומר:
ההגמון יכול להתפלל לאל ובכך צפונה סכנה לאדוני, ולאחר זמן היה מושחו שוב ושוב בשמן-המשיחה שלַגוססים, אולם לא בנקל עלה לו הדבר, הפורטוּגזית התערבה וביקשה לסבול את הכומר עד שתימצא לו משרה אחרת.
האדון פון-קֶטֶן נענה.
רפה היה עדיין ומרבה לנמנם על חתימת-הדשא בשמש.
ושוב ניעור שם והנה ידיד-הנעורים.
הוא עמד לצד הפורטוּגזית;
ממולדתה הגיע;
כאן בצפון דומה היה לה להפליא.
הוא בירך דרך נימוס-של-אצילים, והכרת-פניו ענתה בדבריו, שרחשי ידידות הם שופעים, ואילו קֶטֶן רבץ ככלב בעשב, בוש ונכלם.
אגב, אפשר היה זה רק בפעם השנייה;
דעתו היתה עדיין פזורה עליו לפרקים.
רק לאחר זמן הבחין, שכובעו נתרחב עליו.
מצנפת העור תמיד היתה הדוקה לראשו, ואילו עתה, אך משך בה קלוֹת, שקעה עד לאוזניו, ושם נעצרה.
שלושתם ישבו בצוותא ואשתו הפטירה:
"אלי, הלא ראשך נצטמק!" – לראשונה חשב, שמא גזזו את שערו, אלא שלא נזכר אימתי;
בחשאי החליק עליו בידו, אך השיער היה ארוך מן הראוי ולא-מטופח מאז חוליו.
אם כן, מסתבר, שנתרחב הכובע, הרהר, אולם כמעט חדש היה וכיצד ייתכן שיתרחב בהיותו מוטל בשׁידה, בלא-שימוש.
לא נותר לו אלא לנקוט לשון הלצה ולשעֵר, שמן-הסתם נצטמקה הגולגולת במרוצת השנים המרובות, שבהן חי בין שכירי-מלחמה ולא היה לו שיג-ושיח עם בני-אצולה משכילים.
הוא חש עד כמה גולמנית יצאה מפיו ההלצה, ואף לא יישב על ידי כך את התמיהה – וכי ייתכן שתצטמק גולגולת?
אפשר שתחלש זרימת-הדם, שמחמת החום יתמוסס השומן שבקרקפת:
אבל לכמה מצטרפים הדברים?!
מעתה היה מחליק לכאורה כפעם בפעם על שערו או מעמיד פנים כאילו מחה זיעתו, או משתדל להסיט עצמו בלא-משים אל הצל, ותוך כך היה ממשמש את גולגלתו בחטיפה, בשתיים מאצבעותיו, כמו במחוגה, מַשמש וחזור, בצורות שונות ומשונות:
אולם לא נותר כל ספק, הראש נצטמק, ואם מיששת בו מבפנים, במחשבות, הרי קטן היה עוד יותר ודומה לשתי קליפות דקות שהוצמדו יחד.
אמנם רבים הם הדברים שאין להם הסבר, אלא שאין הם נישאים על כתפיך ואינך חש בהם כל אימת שאתה מפנה צווארך לעברם של שני אנשים, המשׂיחים זה עם זה בשעה שאתה מעמיד פני ישן.
זה עידן ועידנים שנשכחה הימנו הלשון הזרה, פרט למלים ספורות;
אך פעם אחת הבין את המשפט:
"אין אַת עושה את שאַת חפצה בו, אלא עושה אַת את שאינך חפצה בו".
על פי הנעימה, דומים היו הדברים כמפצירים יותר מאשר כמתלוצצים;
וכי מה היתה כוונתו?
פעם אחרת שׁחה הרחק מעבר לחלון, אל המיית הנחל;
מרבה היה עתה להשתעשע בדרך זו:
השאון, שמעורבב היה כשחת מגורפת, היה אוטם אוזניך, ולאחר ששבת מן החירשוּת, הרי השיחה שבין אשתו והאחר כמו צפה על פניה זעירה ורחוקה;
והשיחה היתה ערה, נשמותיהם, דומה, נתמזגו יפה.
ובשלישית נמצא רודף אחר השניים, שעם ערב יצאו לשעה קלה אל החצר;
לכשיעברו במדרגות-החוץ, סמוך לפנס, מן הסתם יפול צִלם על צמרות העצים;
כשהגיע הרגע מיהר להכין גֵווֹ לפניו, אבל בין העלים ממילא ניטשטשו הצללים והיו לאחד.
בימים כתיקונם היה מנסה לגרש מגופו את הארס בעזרת סוס ועבדים, או לצרוב אותו ביין.
אולם הכוהן והלבלר היו זוללים וסובאים עד ששיירי היין והמזון היו זבים משולי פיותיהם, והאביר הצעיר היה מניף כנגדם הקנקן, כדרך שמשסים כלבים זה בזה.
היין שממנו סבאו הפרחחים המחופים טיח אסכולסטי, עורר בו בחילה, בקֶטֶן.
משׂיחים היו בממלכה בת-אלף-השנים ובבעיות של דוקטורים ובמעשיות של מזרן-הקש;
בגרמנית ובלטינית כנסייתית.
הומאניסט עובר-אורח היה מתרגם בשעת הצורך מאותו להג וֶולשי אל זה של הפורטוגזי;
את רגלו נקע וכאן היה מרפא אותה כדבעי.
"מן הסוס נפל בשעה שחלפה על פניו ארנבת", התלוצץ הלבלר.
"הוא חשבהּ לשפיפון מעופף", הוסיף שלא בטובתו האדון פון-קֶטֶן, שנתעכב אצלם תוך היסוס.
"אבל הסוס גם כן!" שאג כוהן-הטירה, "אילולא כן לא היה מקפץ עד כדי כך:
יוצא שאף לגבי שכלו של סוס טובה הבנתו של המאגיסטר מזו של האדון!" השיכורים צחקו לאדון פון-קֶטֶן.
הלה התבונן בהם, התקרב פסיעה וסטר בפרצופו של הכוהן.
איכר סגלגל היה זה, סומק כיסה פניו, אחר החוויר, אבל לא מש מכסאו.
האביר הצעיר קם בחיוך והלך לבקש אחר הידידה.
"מדוע לא דקרת אותו בפגיון?" פיעפע ההומאניסט-הארנב, משנותרו לבדם.
"הרי חסון הוא כצמד פרים", החזיר הכוהן.
"זו ועוד, התורה הנוצרית יש בה גם יש כדי להעניק ניחומים במקרה כגון דא".
אולם לאמיתו של דבר עוד רפה היה האדון פון-קֶטֶן, וחיוּתו שבה אליו רק לאט-לאט.
הוא התקשה למצוא את המדרגה השנייה של ההחלמה.
הזר לא המשיך במסעו, ורעיית-שעשועיו לא הבינה נכונה את רמזי אדוניה.
אחת-עשרה שנה היתה מצפה לבעלה, אחת-עשרה שנה היה הוא אהוב-התהילה-והדמיון, ואילו עתה, כשהוא סובב-והולך, סחוף-חולי, בבית ובחצר, הרי מראהו פשוט למדי לעומת הנעורים וגינוני החצר.
היא לא הרבתה להרהר בכך, אך נפשה עייפה מעט מארץ זו, שכה מופלאות הבטיחה, ולפיכך לא נתן לה לבה לשלֵח את רֵעַ-שעשועיה, שהיה בו מֵריחהּ-של-מולדת ואשר מחשבותיו עוררוה לשחוק, וזאת בשל העוויית-פרצוף בלבד.
מצפונה לא ייסרהּ;
אמנם זה שבועות נעשתה משהו שטחית, אך הדבר היטיב לה, ושוב חשה לעתים, כי פניה קורנות כבשנים עברו.
מגדת-עתידות, שאליה פנה, בישרה לאדון פון-קֶטֶן:
האדון ישוב לאיתנו אם יבצע מעשה – אבל כאשר הפציר בה שתפרש דברה, החרישה, התחמקה והצהירה לבסוף, כי סתום הוא.
מעולם לא התקשה להתיר הכנסת-אורחים בחתך עדין ולא היה נצרך להפֵרה;
יתרה מזו, קדושת-החיים ומידת הכנסת-האורחים לא ישמשו מכשול בל-יעבור בפני מי שהיה שנים על שנים אורח לא-קרוא אצל אויביו;
אולם בשל רפיון ההחלמה, היה מתגאה כמעט בחוסר-האונים שבו;
אותה ערמומיוּת שבפקחוּת, לא טובה היתה בעיניו מזריזות-הדיבור הילדותית של הנער.
דברים מוזרים אירעו לו.
מתוך ערפלי-המחלה שעטפוהו, נראתה לו דמותה של אשתו רכה כלשהי מן הראוי;
לא שונה היתה בעיניו עתה משבימים עברו, כאשר בשובו היה כמשתאה לאהבתה שעזה היא מן הרגיל, שהרי אין לייחס הדבר לעצם היעדרו;
אף בכך היה מסופק, אם בשמחה או בעצבוּת הוא שרוי;
כמו באותם הימים, שקרוב היה אל המוות קרבת-נפש.
לא היה בכוחו להניע איבר.
כשהיה מביט בעיני אשתו, היו כמלוטשות, דמות-דיוקנו צפה למעלה, והן לא הניחו למבטו לבוא פנימה.
הוא חש כאילו נס חייב להתרחש, שהרי בלעדי זה לא התרחש דבר, ואין אתה רשאי לדובב את הגורל אם רצונו להחריש, אלא להאזין אתה חייב, למתרגש לבוא.
באחד הימים, כשהגיעה החבורה, אחר עלייה בהר, אל השער, מצאו שם את החתולה הקטנה.
לפני השער עמדה, כאילו לא חפצה לזנק מעל לחומה כדרך החתולים, אלא ביקשה לבוא בשער דרך-אנוש;
קישתה גבה לברכת-השלום ושוטטה בין שמלותיהם ומגפיהם של היצורים הגדולים, שהשתוממו משום-מה על נוכחותה.
הניחו לה להיכנס, אך אותו רגע חשו כאילו קידמו פני אורח, וכבר למחרת נתחוור להם, שאפשר ילד קטן הוא שנתקבל בביתם, אך לא חתול ממין החתולים:
אילו תביעות הציג היצור המעודן, שלא היה מבקש תענוגות במרתפים ובעליות, אלא דבק בבני-האדם ולא מש מחברתם אף לרגע.
ומוכשר היה להעסיקם שעה ארוכה, מה שקשה להוֹלמוֹ, שהרי בעלי-חיים מרובים ואצילים ממנו היו בטירה, ואף בצורכי עצמם היו האנשים עסוקים למדי.
לכאורה לא נבע הדבר אלא מכך, שניטל עליהם להשפיל עיניהם לארץ כדי להתבונן ביצור הקטן, שהתנהגותו לא היתה יוצאת-דופן, פרט לזה שהיה מעט שקט יותר, כביכול עצוב ומהורהר יותר מן הראוי לחתול.
משתעשעת היתה באופן כזה, כאילו ידעה מהוּ שמצפים בני-אדם לגבי שעשועיה של חתולה רכה;
היתה מטפסת אל חיקם ועושה כפי יכולתה כדי להאיר להם פנים, אך יכולתָ לחוש שדעתה פזורה עליה;
ודווקא אותו משהו, שחסרה היתה כדי חתלתולה רגילה, שיווה לה כביכול מהות שנייה, מהות נפרדת, או הילת-קדושה שליוותה סביב לראשה, בלא שיעז מישהו להביע זאת במפורש.
הפורטוּגזית רכונה ברגש מעל ליצור הרך, המוטל אפרקדן בחיקה ומניף כילד ציפורניו אל אצבעותיה המשעשעות;
הידיד הצעיר צוחק וגֵווֹ שׂוחה אל חתול וחיק;
ובאדון פון-קֶטֶן מעלה אותו שעשוע פזור-דעת את זכר מחלתו, שלא התגבר עליה די-צורכו, כאילו שכנה זו עתה, משנתגלגלה, על רכּוּת-המוות שבה, אל גופה הזעיר של החיה, לא בו-גופו בלבד, אלא ביניהם.
אחד המשרתים אמר:
זאת מקבלת שׁחין.
האדון פון-קֶטֶן השתומם, שהוא עצמו לא הרגיש בכך;
המשרת חזר ואמר:
את זאת יש להרוג בעוד מועד.
בינתיים ניתן לה לחתולה הקטנה שֵם מתוך אחד מספרי האגדות.
רכּוּתה וסבילותה הלכו וגדלו, ועתה כבר יכולתָ להבחין, שחולה היא וחלושה עד כדי שקיפות.
מאריכה היתה לשכב בחיק, נינוחה מעסקי העולם, וציפורניה הקטנות נצמדות-מתרפקות מתוך הפחד.
כעת גם התחילה מתבוננת באנשים, בזה אחר זה;
בקֶטֶן החיווריין ובפורטוגזי הצעיר, שהיה יושב רכון ולא מסיר מבטו ממנה, אי-אפשר מן החיק הנושם, שבו שכבה.
מתבוננת היתה בהם, משל רצתה לבקש מחליתם, שכה מכוער יהא הדבר, אשר אותו עתידה היא לסבול במקום כולם, כבא-כוחם החשאי.
ואז יצאה לדרך-הייסורים שלה.
לילה אחד התחילה מקיאה, והקיאה עד בוקר, עם הנץ-האור היתה כה תשושה ומבולבלת, כאילו הלמו במצחה כפעם בפעם.
אך אפשר אין זה אלא שמתוך להיטות-של-חיבה האכילו למעלה מן המידה את החתלתולה הרעבה המסכנה.
אבל אחר זאת לא יכלו עוד להניחה בחדר-השינה, והיא הובאה אל קיטון הבחורים שבחצר.
אבל לא עברו יומיים והבחורים התאוננו שמצבה לא השתפר, וככל המשוער השליכוה בלילה החוצה.
כעת לו זו בלבד שהיתה מקיאה, אלא אף משלשלת, ושום דבר לא ניקה מפניה.
היה זה אפוא נסיון קשה בין הילת-קדושה שנתעלמה כמעט, ובין הזוהמה האיומה, והוחלט – לאחר שנודע מניין באה – להחזירה לשם;
היתה זו ביקתת איכרים למטה, ליד הנחל, סמוך לתחתית ההר.
כיום היינו אומרים שהחזירוה אל קהילת-מוצאה, ולא ראו צורך לתרץ את הדבר, אבל גם לצחוק לא רצו להיות;
אולם כולם חשו שמץ מוסר-כליות והביאו עמהם מעט חלב, מעט בשר ואף כסף, ונתנום למשפחת האיכר, כדי שיכלכלוה בכבוד, שהרי כאן אין מקפידים עד כדי כך בלכלוך.
ואף-על-פי-כן הנידו המשרתים ראשם לאדוניהם.
המשרת, שנשא את החתולה הקטנה למטה, סיפר, כי בשובו רצה בעקבותיו והיה עליו לחזור בו – ולאחר יומיים היתה שוב למעלה בטירה.
הכלבים חמקו מפניה, המשרתים לא העזו לגרשה, מחמת האדונים, ואך ראוּה אלו, מוסכם היה מתוך השתיקה, כי עתה שוב לא ימנע ממנה איש למות כאן למעלה.
בשרה כחש עליה והברק לא ניכר בה עוד, אולם על המחלה מעוררת-הבחילה התגברה כפי הנראה, פרט לזאת שמבחינת גופניוּת היתה נגרעת לעיניך ממש.
והנה באו שני ימים, שבהם נשנו במידה גוברת כל אותם הדברים שהתרחשו עד כאן:
היא היתה מתהלכת אט-אט ורכוֹת בתוך המלוּנה שהתקינו לטיפוחה;
היתה מחייכת כמתוך היסח-הדעת, אגב פשיטת כפותיה אל פיסת-נייר שהיו מרקידים בפניה;
פעמים קרובה היתה למעוד מחמת חולשה, על אף ארבעת גפיה שהיו לה למשענת, וביום השני היתה נופלת כפעם בפעם על צדה.
אצל אדם לא היתה גוויעה זו מעוררת אותה תחושה מוזרה, אך אצל בעל-החיים היתה זו מעין הִִתלבשוּת-באדם3.
במשהו יראת כבוד היו מתבוננים בה;
אף אחד מן השלושה, איש-איש מתוך מצבו שלו, לא היה פנוי מן ההרהור, שאכן גורלו שלו הוא אשר עבר מהם אל אותה חתולה, מנותקת כמעט מכל דבר שבארציוּת.
אולם ביום השלישי התחילה שוב פרשת ההקאה והזוהמה.
המשרת ניצב שם, ואם כי לא העז לחזור על הדברים, הרי שתיקתו כאילו אמרה:
מוכרחים להרוג אותה.
הפורטוגזי הרכין ראשו כבשעת נסיון, אחר אמר לידידה:
לא תהיה ברירה;
אף הוא, דומה היה עליו כאילו הודה בגזר-המוות של עצמו.
וכאיש אחד הביטו כולם באדון פון-קֶטֶן.
זה החוויר ככותל, עמד על רגליו והלך לו.
אמרה הפורטוּגזית למשרת:
קח אותה אליך.
המשרת לקח את החתול אל קיטונו ולמחרת נעלמה כלא-היתה.
איש לא שאל שאלות.
כולם ידעו שהרָגה.
כולם חשו במועקה של אשמה שלא תתואר במילים;
דבר-מה נסתלק מהם.
ורק הילדים לא הרגישו בדבר ובעיניהם היה זה כשורה, שהמשרת הרג חתולה מזוהמת, שעמה לא יכלו עוד לשחק.
אולם הכלבים שבחצר היו מרחרחים כפעם בפעם בחתימת-דשא שטופת-שמש, זוקפים רגליהם, זוקרים עורם, ועיניהם מלוכסנות.
בשעות כמו אלו היו נפגשים האדון פון-קֶטֶן והפורטוּגזית.
נעמדים היו זה ליד זה, נותנים עיניהם בכלבים והדיבר אין בפיהם.
האות ניתן, אך כיצד לפרשו, ומהו שחייב להתרחש?
כיפה-של-שקט עיטרה את השניים.
אם היא לא תשַלחנו עד ערב, עלי להמיתו, – הרהר האדון פון-קֶטֶן.
אך בא ערב ודבר לא התרחש.
סעודת-הערבית חלפה.
קֶטֶן ישב בכובד ראש, קודח כלשהו.
יצא אל החצר כדי להצן גופו, שהה ארוכות.
הוא התקשה למצוא את ההכרעה האחרונה, מה שכל ימי-חייו עלה לו בקלוּת יתירה.
רָתוֹם הסוסים, חָגוֹר השריון, שָלוֹף החרב – כל אותה מוסיקה של חייו, עתה כמו נצרם צלילהּ.
הלחימה נראתה לו כעבודה זרה, סרת-טעם, ואף הנתיב הקצר של הסכין היה לו כדרך ארוכה עד בלי קץ, שכל ההולך בה סופו נובל.
אולם גם הייסורים לא היו דרכו;
הוא חש בעליל, שלעולם לא תעלה לו ארוכה אם לא ייחלץ מכך.
נוסף על כך חדר ונתרווח בו דבר אחר:
בעודו נער היה מבקש תמיד לטפס על חומת-הסלעים שלרגלי הטירה, שעליה לא ניתן לטפס ולעלות.
היתה זו מחשבה-של-טירוף, מחשבה-של-התאבדות, אך עתה באה לסיועה הרגשה אפלה, בדומה לגזר-דין משמים, או לנס המתרגש לבוא.
לא הוא, אלא החתולה הקטנה, מן העולם ההוא, תשוב בדרך הזו, כך היה מדמה.
מגחך בינו לבין עצמו, ניער את ראשו כדי לחוש אם על כתפיו הוא עומד, אך אותה שעה התברר לו שכבר הרחיק בדרך הסלעית, המובילה מטה, אל תחתית ההר.
משהעמיק עד לנחל פנה הצדה;
בתחילה מעל לטרשים, שביניהם חתר הנחל, ואחר ליד שיחים, אל תוך-תוכה של החומה.
הירח שרטט בנקודות-צל את השקערוריות הזעירות, שבהם יכלו להיאחז אצבעות הידיים ובהונות הרגליים.
לפתע ניתקה אבן מתחת לרגל;
הזיע פילח את הגידים ולאחר מכן את הלב.
קֶטֶן היטה אוזן;
הדבר נתמשך בלא-קץ, כפי שנדמה לו, עד שנשמע מַטח האבן במים;
שליש החומה לפחות כבר היה כמדומה מאחריו.
והנה ניעור, כך נראה בעליל, וידע את אשר עשה.
למטה לא יגיע אלא בר-מינן ולעלות לראש החומה יוכל רק השטן.
ידיו גיששו מעלה.
בכל אחיזה ואחיזה תלויים היו חייו בעשר הרצועות הדקות של גידי האצבעות;
זיעה פרצה ממצחו, חום נתפשט בגופו, העצבים הקשיחו כדי חוטי-אבן;
אולם, מה מוזר היה לחוש, שתוך כדי מאבק זה במוות התחילו אוֹן ובריאות נשפכים באיבריו, משל חוזרים הם אל הגוף מן החוץ.
ומה שלא ניתן לשער, הצליח;
עוד נותר לסטות מבליטה שם למעלה, ואחר חבקה זרועו את אדן-החלון.
מסתבר, כי לא ניתן כלל להגיח אלא באותו חלון, אך הוא ידע היכן הוא מצוי;
הניף את גופו פנימה, ישב עַל המעקה וטלטל רגליו לתוך החדר.
עם הכוח שבה גם הפּראוּת.
התנשף.
הפגיון שלצדו לא אבד לו.
מדמה היה, שהמיטה ריקה.
אולם הוא שהה עד שלבו וריאותיו יירגעו.
תוך כך הלך וגבר בו הרושם, שאמנם לבדו שרוי הוא בחדר.
חרש קרב אל המיטה:
איש לא שכב בה אותו לילה.
האדון פון-קֶטֶן חמק-עבר בחדרים, מסדרונות, דלתות – שאדם לא ימצאם לראשונה אלא אם יוליכו אותו – והגיע אל חדר-משכבה של אשתו.
האזין ושהה, אבל שום לחש לא נשמע.
החליק פנימה.
הפורטוּגזית נשמה שלֵוות בשנתה;
נתכופף אל פינות אפלות, מישש בקירות, ומשחמק מן החדר היה מבקש לשיר מתוך השמחה, שהיתה מטלטלת בחוסר-האמונה שבו.
עבר ופשפש בטירה כולה, אולם עתה חרקו מרצפות-העץ-והאבן תחת מצעדו, משל צפויה לו הפתעה משמחת.
בחצר קרא לו אחד המשרתים לעמוד.
שאל לאורח.
רכב, הודיע המשרת, עם צאת הלבנה.
האדון פון-קֶטֶן ישב על ציבור של גזעי עצים מקולפים למחצה, והמשמר השתומם עד כמה האריך ישיבתו.
לפתע נתפס לוודאות, שאם יבוא עתה לחדרה של הפורטוּגזית, לא תימצא עוד שם.
הוא הרתיק בדלת ונכנס;
האישה הצעירה ניעורה בבת-ראש, כמו היתה מצפה לכך בחלומה, וראתה אותו ניצב לפניה מלובש, כפי שיצא.
דבר לא הוכח ודבר לא סולק, אך היא לא שאלה, והוא – מה היה לו לשאול.
גרר את המסך הכבד מן החלון, ועלה המסך של ההמייה, אשר מאחריו נולדו ומתו כל בני קאטֶנֶה.
"אם יכול האל להתלבש באדם יוכל גם להתלבש בחתול", אמרה הפורטוּגזית, ומן הדין היה שישים ידו על פיה בשל הנאצה, אולם ידוע-ידעו, שום הגה לא יבקע מבעד לחומות הללו חוצה.
*מתוך הקובץ "שלוש נשים", הוצאת ספרית פועלים, 1960.
בואו נראה אם היערות שוב בוערים, בואו נראה אם חום גדול מכה בנו.
בואו נראה אם העשן מניס מהשיחים את החיות, שאיננו יודעים את שמן, בואו נראה אם דממה משתררת אחר כך.
בואו נראה אם מתחיל לרדת גשם הנישא אל היבשה על גבי רוח שחורה, בואו נראה אם מים רבים נדחקים אל גשרים או שמא הסכרים נפרצו מזמן.
בואו נראה אם חלקי בניין נופלים עלינו, כן, בואו נראה אם הכול מתמוטט וענן אבק מסתער עלינו ובולע את כל הצבעים.
בואו נראה אם מכוניות מתהפכות וחלקי מתכת נמעכים.
בואו נראה אם כבל חשמל מונח על הכביש.
בואו נראה אם הם שוב עומדים על הגשר ומסתכלים למטה, כמטחווי אבן מההתרחשויות שהם אינם מבינים.
בואו נראה אם הם עוברים מיד לעניינים אחרים, כי משעמם להם מדי.
בואו נראה אם שוב קורה משהו.
ישיבה ראשונה:
הפרוטוקול נעלם, סביר להניח שיש לזה קשר להתרחשויות סביב פאול קירְכְשְטֶטֶר.
ישיבה שנייה:
חדר ישיבות 7 של בית המלון סָפיטל, פּיקוֹ בולווארד, מערב לוס אנג'לס, יום שני, 23.9, שעה 16:30, נוכחים:
גֶרְד פְּרֶגלֶר (מנכ״ל גיאוסיק בע״מ), בֶּריט שְטְרֶבּיץ (מנהלת מחלקת פיתוח, חברת מוּרמוּר-כימיה), פייסל אסלאן (אדריכל), ריקרדה פירציג (מחלקת מבנים במשרד התשתיות), מרקו קֶגלֶביץ׳ (הממונה מטעם האיחוד האירופי של קרן הפיתוח מזרח), מאריאנֶה גֶרהַרְדְט (חברת המניות "גורנישט" שירותי בנייה), קרל פוֹס (פיזיקאי, אוניברסיטת מַיינְץ), וכן רשם הפרוטוקול.
אחרי היעלמותו של פאול קירְכְשְטֶטֶר (מהסוכנות ״תיירות אסונות״) מקבל על עצמו בטובו מר פְּרֶגלֶר את ניהול הקבוצה:
״בואו ניסע לראות את מגרש החנייה, את מגרש החנייה עם כל האנשים!
אולי אלה הקונים המבוהלים, הקונים המבוהלים בבהלת הקניות?
תראו את המכוניות שבהן הם צצים שם!
כל כך הרבה מקום יש בהן, וגם מעמיסים בהן כל כך הרבה.
כל מצרכי המזון וחומרי הניקוי, כל כלי העבודה והביגוד, חומרי החיטוי והמים.
אולי אלה מצבורי המים שחייבים לאגור?
והאם הם חשבו, האנשים האלה, על אספקת החשמל, על אספקת החשמל מבחוץ?
זה מה שצריך לחשוב עליו עכשיו, הרי את זה יודע כאן כל ילד.
תכף הם יביאו את המיכלים – מיכלי הדיזל, מיכלי הנפט, מיכלי הדלק – ישאו אותם ויחצו מגרשי חנייה, מדרכות וגשרים שמעל כבישים מהירים.
ולאן ישאו אותם?
אל תחנות דלק ומתחנות דלק, הרי זה צו השעה.
בטח תכף אפשר יהיה לראות המון אנשים עוברים עם מיכלים במגרש החנייה שם למטה, במגרש החנייה הזה ובכל מגרשי החנייה שמחוברים אליו, מגרשי החנייה המורחבים שהקימו כאן, כאילו בעיר הזאת תמיד מביאים בחשבון מצב חירום.
אבל לא, שוב אף אחד לא חושב על אספקת האנרגיה, כי הנה הם כולם חוזרים אל המכוניות הפרטיות שלהם, אל רכבי השטח ואל הטנדרים שלהם.
מכוניות ששנים הם רק צחקו עליהן, העירו הערות, אמרו שאלה לא כלי רכב שמתאימים לעיר, שנראה שבעליהן רוצים לעבור למדבר אבל לא מעזים.
ההערות האלה נעשו מיותרות עכשיו, חיסלו את עצמן אם תרצו;
התנדף כל התוכן ההומוריסטי שלהן."
למרות זאת, לדבריו הוא תיאר לעצמו אחרת את בהלת הקניות.
ככה, על כל פנים, היא נראית מהוססת.
מספיק לראות איך הם מתיישבים במכוניות, איך הם מתבצרים מאחורי ההגה ותופסים את המושב שליד הנהג, כאילו לעולם לא יוותרו עליהם.
ואיך הם נוסעים משם אחר כך, כאילו יש להם את כל הזמן שבעולם.
רק לו נראה מוזר כל כך, שהם עוזבים עכשיו את תחנת הדלק, את מקומות החנייה שלהם במגרש החנייה של הסופרמרקט, עוזבים את אזור השופינג שלהם?
כי לו היא נראית מוזרה, השלווה שבה הם פונים אל המחלף, כלומר:
״האם ככה נראים אנשים שעומדים להיעלם מזירת האירועים?״
*** ״ואל תגידו עכשיו שאתם לא חושבים על כבל החשמל, אל תגידו שאתם לא רואים מה עומד לקרות עוד רגע בהצטלבות הזאת, אל תגידו שאתם לא מסתכלים בחרדה אל המקום שעוד רגע יתמוטט בו העמוד והכבל יקרע.
אל תטענו שאין שם בכלל מה לראות!״
הוא מתקשה להאמין שהיא נותרת אדישה מול זה.
כן, הוא מדבר הפעם ישירות אל שכנתו לשולחן, גברת שְטְרֶבּיץ, כי מי אם לא היא המומחית כאן, זאת שתמיד חקרה וגילתה הכול?
הרי הוא תמיד שאל את האנשים הלא-נכונים, ואילו היא תמיד שאלה את האנשים הנכונים.
וכשמשהו השתבש, היא תמיד ידעה מה השתבש.
ומי אמר:
חברה עסקית פועלת היום בדיוק לפי המודל של מצב חירום?
כן, היא זו שתמיד ידעה על הורדת פרופיל במצבי חירום, אז שלא תתנהג עכשיו כאילו כל זה לא מזיז לה.
האם אינה זוכרת איך אמרה עד לפני זמן קצר:
״הדברים הקטנים הם שגורמים לאירועים הגדולים, השינוי הקטן במאזן הכוחות הוא שגורר אחריו את השינוי הגדול:
צריבה כימית, קֶצֶר חשמלי, הוראה שגויה, מתג שהופעל.״
אנחנו בכלל מקשיבים לו?
או שמחשבותינו משוטטות במקום אחר לגמרי.
הוא באמת חושב שצריך להקשיב לו, כי אם לא מקשיבים לו, אין טעם שהוא ימשיך לדבר.
הוא יכול פשוט להפסיק לדבר ולעשות מה שעשה קודמו, שעזב אותנו בפתאומיות ובחיפזון כאלה.
אבל הוא לא מאמין שמישהו כאן רוצה להחמיץ משהו.
*** הנה, הוא למשל לא היה רוצה להחמיץ את האנשים שיזכו עכשיו לחיים מעניינים.
״מי זה יכול להיות?״ אם לצטט את קודמו:
״מישהו שישרוד, מישהו שפשוט יצליח.״ אבל הוא כבר רואה שאת הנוכחים כאן זה לא מעניין כרגע, הם עסוקים בדברים אחרים, ולכן הם מחמיצים המון.
למשל, בגלל בורוּתה של גברת שְטְרֶבּיץ, חומק מהם האיש הצעיר שם למטה במכונית, שעוד אפשר להבחין בו, ואולי היה מתברר שהוא איש מנגנון;
בגללה חומקת מהם האישה שליד המכונה לממכר משקאות, ובוודאי היה מתברר שהיא גיאופיזיקאית, אילו רק איפשרו לה.
אין מה להסתכל ככה:
במקרים כאלה תמיד מגיעה איזו גיאופיזיקאית ומסבירה לך אלוהים-יודע-מה ויש לה אלוהים-יודע-איזה מידע.
אבל בגללה ובגלל חוסר תשומת הלב הכללית כאן בחדר, חומקות כל האפשרויות האלה ליצירת קשר.
הרי העניין כאן הוא יצירת קשר בנוגע למאורעות הבאים, לשם כך הרי נסעו לכאן, לשם כך הם יושבים כאן מול החלון ומשקיפים החוצה, או שאולי הוא הבין משהו לא נכון?
*** הוא מדבר על הדיאלוגים שאפשר היה לקיים עכשיו ביניהם.
למשל, למה דברים מסוימים שודרו ואחרים לא?
ברור, בתקשורת יש היום מומחים שדנים אפילו בשאלות האלה – ״אבל אף אחד כבר לא מזמין את המומחים האלה היום, לא?
המומחים האלה כבר לא מופיעים בכלל.
לפני כמה זמן הם נעלמו מעין הציבור, על כל פנים מהעיר הזאת, מהארץ הזאת.
מומחים אחרים החליפו אותם, והם דנים עכשיו בעניינים דחופים יותר, לטענתם.
ובכל זאת אלה לא מומחים עדכניים, אלא מומחים לשעבר, כי המומחים האמיתיים עסוקים בעניינים חשובים יותר ולא יכולים לדון בזה כרגע דווקא ברדיו.״
טוב, הוא מכבה את הרדיו.
יותר חשוב להתבונן במה שקורה שם למטה במגרש החנייה שלנו.
האם האספלט כבר נסדק, האם עובר רעד בגבעולי העשב הצומחים בשוליו.
האם ממלאת את האוויר חריקה שכמעט לא נשמעת, סימן כלשהו לבאות?
הרי מגרש החנייה הוא המשימה של הקבוצה שלנו, וגם אם כמה מאיתנו מסרבים להאמין לזה, אפשר ללמוד הרבה מאוד ממגרש חנייה בסיטואציה הזאת.
רק שלא יבואו לו עכשיו עם דיבורים על התקהות רגשית, כי כרגע צריך לשים בצד כל מה שקשור להתקהות, זה הרי מה ששמענו ממר קירְכְשְטֶטֶר בראשית הנסיעה שלנו.
זאת הרי מטרת התרגיל.
מן הסתם כמה אנשים בחדר הזה שואלים את עצמם עכשיו, איך זה אמור לעבוד, אחרי שבשנים האחרונות דרשו מאיתנו שוב ושוב לשים לב לדברים, להעניק תשומת לב מיוחדת לדברים המיוחדים שאולי נמצאים בתחנות רכבת או במסעדות למזון מהיר.
לבחון בדקדוק לא רק את הדברים המוזרים, אלא גם להבחין בתהליכים המוזרים מסביב, להאזין לשיחות המוזרות שנלוות אליהם:
״הדרישות האלה בוודאי שחקו קצת את כולנו, נכון, בהתחלה הן נשאו פירות, אבל עד מהרה הפירות האלה הרקיבו ונפלו לארץ במין עיסת התבוננות, וברור שאף אחד לא רצה לדרוך עליה.
ובכל זאת אנחנו מתקדמים, תמיד חולפים על פני המאורעות, תמיד מקיפים במבטנו את המוזרויות.״
*** הוא לא מדבר בקול רם מספיק, זאת הסיבה?
יש לו הרושם שיש כאן כמה אנשים שלא מגיבים בכלל.
טוב, אולי הם רוצים להתעלם מזה.
אולי גברת שְטְרֶבּיץ רוצה להתעלם מזה שבאמת יש לנו כאן תקרית, כן, היא, שעכשיו עושה את עצמה כאילו כלום לא קרה.
אולי האדון שלידו, שקודם לכן לא חסך בהערות היפוטתיות על בעיות התראה ובעיות ארגון, אולי הוא רוצה להתעלם מכל זה?
כן, ברור, אנחנו לא יושבים ברכבת שעלולה לרדת מהפסים בכל רגע, אנחנו אפילו לא יושבים באוטובוס שדוהר אל התהום.
לא, אנחנו עדיין יושבים במושבים הבטוחים שלנו, בחדר הישיבות שלנו שיש לו נוף נפלא אל מגרש חנייה, ואנחנו אמורים לנוד עכשיו בראש ולומר:
לא למדנו כלום מהאירועים בסן פרנסיסקו, לא למדנו כלום מהאירועים בניו אורלינס, לא למדנו כלום מהאירועים בדנוור.
*** וזה נכון, באמת לא למדנו כלום מהאירועים בניו אורלינס, בדנוור וביוסטון, והנה עכשיו קורה משהו – ״חברים, משהו זז בתמונה!״ סוף סוף קורה משהו, ואחר כך אף אחד לא יוכל להגיד שלא היה מה לראות.
– אף אחד לא יוכל להגיד שלא היה מה לראות?
– נכון מאוד, מר אָסלָן, אף אחד לא יוכל להגיד ששום דבר לא קרה.
כי עכשיו משהו זז בתמונה, כלומר כמה דברים נעלמו, רק רגע אחד לא הסתכלנו, וכבר הם נעלמו, הוא מוכן להישבע שלפני רגע עוד הייתה שם משפחה, ועכשיו היא איננה.
ברדיוס של קילומטר, בהחלט נראה על פניו שמשפחה נעלמה, ״כן, לאן הם נעלמו, הגבר והאישה?
לאן נעלמו שני הילדים שלפני רגע עוד נראו יוצאים ממרכז הקניות?
משהו מהם עוד בטוח נמצא שם, משהו הם היו חייבים להשאיר אחריהם.״
הוא מתכוון שזה צריך לומר לנו משהו, כלומר, היעלמות של בני אדם באופן כללי תמיד צריכה לומר לנו משהו!
זה לא קורה סתם ככה, רק לנו זה קורה סתם ככה, כי אנחנו לא משתפים פעולה, למרות שכל אחד בחדר הזה מכיר את כללי המשחק:
מי שלא משתף פעולה, צריך, לצערו, לעזוב אותנו.
*** אז מה יקרה עכשיו?
התשובה ברורה:
״בבתים שונים מתרחשים דברים שונים, יש פתגם כזה, אבל כאן, באופן יוצא מן הכלל, הוא לא מתאים, כי בכל הבתים יתרחש אותו הדבר".
– אותו הדבר?
"אותו הדבר, מר קֶגלֶביץ׳.
אבל לנוסעי הבואינג 747 בוודאי אין מושג על כך, המטוס שלהם בדיוק עומד להתרומם אחרי שהאיץ למהירות של 300 קמ״ש.
בקרטוע כמעט בלתי מורגש הוא ניתק מהמסלול ועוד מעט יצבור גובה מעל המארינה דל ריי.
אפשר יהיה לראות אותו מבעד לשכבות הערפל של שעת בין הערביים.
כבר עכשיו ברור שעומדת להיות שקיעה פנטסטית, אם מישהו יביט בשמש השוקעת.
כולם בוהים בכיוון אחר לגמרי.״
ישיבה שלישית:
אותו מקום, אותו יום, השעה 18:45, נוכחים:
גֶרְד פְּרֶגלֶר, בֶּריט שְטְרֶבּיץ, פייסל אסלן, ריקרדה פירציג, מרקו קֶגלֶביץ׳, וכן רשם הפרוטוקול.
גֶרְד פְּרֶגלֶר ממשיך לנהל את הקבוצה מאחר שמר קירְכְשְטֶטֶר לא חוזר.
אוי, לא שמנו לב עכשיו, לא שמנו לב לרגע אחד, וכבר זה קרה!
כלומר, הוא לא שם לב, הוא מודה, הוא באמת הניח לדברים אחרים להסיח את דעתו.
ולכן הוא יכול רק לשאול:
״לאן נעלמו כולם?
כן, לאן נעלמו כל האנשים הנמלטים שהבטיחו לנו, לאן נעלמו הגבעות הקורסות, הסלעים המתדרדרים בעוצמה, נחילי הדבורים המוטרפות, שתיארו לנו בצבעים חיים כל כך, היכן הם השטפונות המתפרצים, הגלים הנשברים בלחץ הסערה?
היכן הם, היכן ענני האבק, מפלי המים והחיות, שבמקרים כאלה תמיד נמלטות בדהרה מהיער?
כל העכברים והמכרסמים?
לאן הם נעלמו, כל אותם איילים וצבאים פתאומיים, הצָבוֹעים והזוחלים, הנחשים ולהקי הציפורים, שמהמבנים שלהם אפשר להסיק כל מיני דברים הרבה לפני שרואים בני אדם?
והיכן האנשים שרצים ונתקלים זה בזה, שמועדים ושוב קמים, היכן הם?
הרי הם היו אמורים להתחיל להופיע בשדה הראייה שלנו.
כלומר, איך הם אמורים להגיע אל הסופרמרקט אם עוד לא הגיעו בכלל אל הרחוב הראשי?״
פירציג:
היא פשוט לא מסוגלת לסבול אנשים שקופאים בנתיבי המילוט – היא כבר הזכירה את זה?
היא לא יודעת איך האחרים כאן בחדר מרגישים בעניין, אבל היא פשוט לא מסוגלת לסבול את זה, זה מעצבן אותה נורא.
היא ממש מוכרחה לעצום את העיניים ולאטום את האוזניים כשהיא רואה אותם מסתכלים לכיוון הלא-נכון.
פְּרֶגלֶר:
כן, בעיקרון גם לו אין תועלת בבני אדם שקופאים בנתיבי המילוט, כי לאן זה מוביל?
אבל התנהגות כמו שלה הוא לא יכול להרשות לעצמו, במעמדו יאה להפגין איפוק, בנאדם במעמדו צריך לקחת את עצמו בידיים.
חמלה במידה כזאת היא ממש לא לעניין מבחינתו.
פירציג:
כן, כמו שהיא אמרה, אין לה תועלת באנשים שמתאבנים כמו גופה ולא יוצאים מהמצב הזה, גם אם היא לא חברת דירקטוריון.
פְּרֶגלֶר:
שלא יבינו אותו לא נכון:
מספר האנשים שלא שמעו בחיים שלהם על מהירות תגובה אמור להיות מצומצם כיום.
גם לנו, למשל, לא כדאי להשתייך לסוג האנשים שמתאבנים לגמרי כשהסיטואציה עוד פתוחה, ולכן אין סיבה להרים את הקול ככה.
פירציג:
היא פשוט נסערת, היא פשוט לא אדישה כלפי ההתרחשות.
פְּרֶגלֶר:
שוב:
היסטריה כזאת לא עוזרת עכשיו.
פירציג:
איזו היסטריה?
פְּרֶגלֶר:
היא הרי לא יכולה להכחיש את זה.
היא תמיד מוכרחה לשבת על ערימה של גופות, היא תמיד צריכה שערימת הגופות שלה תלך ותגדל.
זה הבסיס הדיכאוני שהיא ניחנה בו ושממש לא מקדם אותנו במצבים כאלה.
טוב, הוא רוצה להרגיע קצת את הדיון הזה, הרי בסופו של דבר גם הוא לא מאלה שאומרים אחר כך, שלא היה צריך לגלות אהדה כלפי האנשים רק מפני שהם התפגרו בסוף.
לא, הוא לא כזה.
הוא תמיד עודד את האנשים, גם אם זה אולי נראה אחרת.
אבל – והוא אומר את זה בגלוי – הוא היה מעדיף לראות עכשיו צוות שמנסה למצוא פתרונות, ולא חבורה כזאת של אובדי עצות.
גם הוא ציפה לתמונה אחרת מאשר מגרש חנייה נטוש, חזית נעולה של סופרמרקט ותחנת דלק מיותמת, אבל זו עדיין לא סיבה להפריע לשכנים לשולחן להתרכז.
*** הוא מוכרח להודות שהוא היה מוכן לכל אפשרות, הוא הביא בחשבון צַלָפים, שיירות צבאיות ומסוקים.
הוא הביא בחשבון נושאות מטוסים מול החוף, או לפחות את המשמר הלאומי.
הוא ציפה שהם יופיעו מהר, שיחלקו מיד את העיר לאיזורים, לכל מיני דרגות של היתרי כניסה ואיסורי כניסה, אבל נראה שאין בכלל דרגות שונות של היתרי כניסה, כאילו בכל מקום יש אותו איסור כניסה!
כן, הוא מוכרח אפילו להרחיק לכת ולומר:
גם את כישלונם של כוחות הביטחון הוא תיאר לעצמו אחרת.
כי גם כישלון צריך להיראות באופן כלשהו.
כלומר, כמה היה שמח לומר עכשיו:
״שטויות!
אולי אי אפשר לסמוך יותר מדי על המושל, אבל כרגע הוא מי שצריך לקבל את ההחלטות.״ אבל הוא לא יכול לומר זאת, כי שום מושל עוד לא הופיע.
– ״שוב היה לנו מזל,״ הודיע מישהו בכל זאת, זה הקול מהרדיו, ששוב משמיע רשרושים, כל מיני רעשי טכנולוגיה עולים ממנו, ועכשיו כבר לא שומעים את הקול… – הבחנה טובה, מר קֶגלֶביץ׳!
בבקשה, מר אסלן!
– אין לו שום מושג על הצעדים מלמעלה, על תוכניות פינוי, על שרשראות פיקוד, על נקודות האיסוף.
הרי מוכרחות להיות נקודות איסוף לקרובי משפחה או לכאלה שיכולים להיחשב קרובי משפחה.
– ״טוב, אז בואו נסכם!״ לאף אחד אין קשר לשכנים, לרשויות החשובות, לקרובי משפחה.
לא מגיע מידע מהמכשירים.
אפילו אנחנו כאן לא יודעים מה קורה עם מי הברז.
ועם מי ברז יכול לקרות הרבה מאוד, אם רק חושבים על כל מה שיכול להצטבר בצנרת.
מה שהוא מתכוון לומר בעצם זה שאף אחד בחדר הזה לא מאמין ברצינות, שמישהו עוד יושב בצד השני של הצנרת ומשגיח על העניינים.
– לא, המקום הזה ריק.
– נכון מאוד, גברת שְטְרֶבּיץ.
*** מה?
גם המדגמים בטלוויזיה לא מרגיעים?
ובכל זאת, מי לא יושב עכשיו מול המרקע בציפייה למספרים מדויקים?
כלומר, מי לא נשמע מגדף עכשיו ששום דבר לא מגיע?
תארו לעצמכם רק מה הרופאים חושבים עכשיו, הרופאים שיושבים במסדרונות בתי החולים ומצפים לגל הפצועים הגדול, למרות שכל אחד יודע שבמאורע בסדר גודל כזה אין לצפות לגל פצועים.
כן, הכי טוב לדמיין את הרופאים.
הכי טוב לחכות להמולת החירום.
אבל מישהו כאן עושה את זה?
לא.
יש לו החשד, שאנחנו חושבים על דברים אחרים לגמרי.
שאנחנו רק בוהים במגרש החנייה שלנו וברחובות הריקים מאדם ושואלים את עצמנו, מה אנחנו עוד עושים כאן.
אבל זה רק מפני ששכחנו לגמרי את המוטו הראשוני:
״בלי מחשבות שליליות!
בשום אופן לא לחשוב מחשבות שליליות!״ כלומר, למה לנו בעצם?
הרי יש כל כך הרבה דברים חיוביים כרגע.
*** כן, למשל שלא צפויים מעשי ביזה, מפני שבאירועים בסדר גודל כזה הם לא מתרחשים, ככה אומרים.
הוא מודה, גם הוא לא חשב בדקות האחרונות על שום דבר אחר חוץ ממעשי ביזה, כי הרי במצבים כאלה הם תמיד מתרחשים.
ולמרות זאת הוא מנבא שלא לחינם הוא חשב על זה, לא לחינם הוא התחמש התחמשות פנימית כזאת, כמו שאחרים מתחמשים התחמשות חיצונית, בעלי חנויות או מי שחושבים עצמם לבעלי חנויות.
– גם מזה אסור להתעלם:
אפשר לצפות עכשיו לעזרה מהשכנים, כל רגע תגיע עזרה מהשכנים.
גם בסביבה הזו, שמתאפיינת יותר בבנייני משרדים, יש עזרה מהשכנים.
– נכון מאוד, מר אסלן!
האנשים שוב משתפים פעולה איש עם רעהו ומחפשים ביחד פתרונות לבעיות.
אפשר לקחת מזה דוגמה!
מה עוד?
– בניית צוותים!
– מה, באמת מתגבש עכשיו צוות?
(שְטְרֶבּיץ) – הוא מוכרח לומר שלא, עדיין לא רואים שם בחוץ אף אחד שרוצה להיות בצוות.
למרות שנהוג לומר:
במצבים כאלה תמיד מתהווה צוות.
אלא שכאן אף אחד לא מגיב כמו שצריך.
אם כי זה היה יכול להיות פשוט מאוד:
למשל, מישהו יכול לענות סוף סוף לטלפון.
– איזה טלפון?
(שְטְרֶבּיץ) – היא לא ראתה את הטלפון שמול הסופרמרקט?
(קֶגלֶביץ׳) – אבל מי יכול לענות שם עכשיו?
הרי אין שם אף אחד.
(שְטְרֶבּיץ) – לא, נראה שאף אחד לא יכול לענות.
(קֶגלֶביץ׳) –אין מי שיכול לנתק את הטלפון הזה?
(פירציג) לא, הוא ממש לא מאמין שדווקא ברגע שאנחנו זקוקים לשיתוף פעולה, פורצים סכסוכים על תחומי אחריות!
באמת הגיעו הדברים לידי כך?
כי שום דבר לא מעצבן אותו יותר מאשר סכסוכים, מאבקי כוח, תגרות על תחומי אחריות ברגע הכי פחות מתאים, בדיוק כמו המריבה המפורסמת בין בני זוג שנייה לפני טקס החתונה.
הוא פשוט לא יכול לראות את זה, זה עושה אותו אגרסיבי לגמרי, ובכל פעם הוא מוכרח לצעוק:
״היי, אנשים, אתם לא מבינים עם מה יש לנו כאן עסק?״ אבל אל דאגה, הפעם הוא מצליח לשלוט בעצמו.
הוא רק רוצה לומר, שבאופן עקרוני הוא לא מבין למה המאבקים תמיד פורצים בדיוק כשהם הדבר האחרון שצריך.
הוא פשוט שונא את ההרגשה שהוא כל הזמן צריך לתקן את האנשים, לקטוע אותם באמצע הדברים ולומר:
״מה לעזאזל אתם עושים?״
ישיבה רביעית:
אותו מקום, יום שלישי, 24.9, שעה 8:45, נוכחים:
גֶרְד פְּרֶגלֶר, מרקו קֶגלֶביץ׳ וכן רשם הפרוטוקול.
״הם לא מדברים ככה,״ אמרה גברת שְטְרֶבּיץ לפני שהלכה, ״ככה לא מדברים חוקרים מיוחדים, ככה לא מדברים נציבים מיוחדים, וגם לא יחידת מבצעים מיוחדת,״ היא קבעה את זה מיד במקצועיות.
לא, ככה הם לא מדברים, היא חזרה על דבריה, הם מתחילים אחרת את המשפטים שלהם, הם משתמשים באוצר מילים אחר, וחוץ מזה הם לא מסבירים כל כך הרבה.
אלה שכאן מושכים את ההקשרים שלהם לאורך המשפטים כאילו היו זנבות מגושמים, הם מסבירים לבני השיח שלהם מה שכבר אמור להיות ברור בלאו הכי.
היא מיד זיהתה את העניין, היא הרי מתמצאת בדברים כאלה.
״נו, אז מה,״ הוא ענה לה, ״לנו נשארו רק אלה שכאן״.
אבל היא רק ינקה אוויר ואמרה:
״אתה לא מבין לְמה אני מתכוונת.״ אחר כך היא שתקה רגע, רגע שבו הוא באמת לא ידע למה היא מתכוונת, ״בכל זאת,״ ניסה לומר עוד פעם.
ועכשיו הוא מבין מה היא ניסתה לרמוז.
באותו רגע הוא פשוט כעס.
עד שהם יוצאים סוף סוף החוצה, עד שהם יורדים לרחוב ואפילו נתקלים מיד במשהו שדומה לצוות, והיא פשוט מסתלקת.
כלומר, כמה זמן הם התבוננו בכל העסק מלמעלה?
כמה זמן הם בהו במגרש החנייה ושום דבר לא קרה?
נכון, הוא מודה שהוא ציפה מהאנשים האלה לקצת יותר.
אבל אנחנו רק צריכים להסתכל על עצמנו:
גם אנחנו לא מדברים כמו יחידת מבצעים מיוחדת, למרות שהגיע הזמן שנעשה את זה, לדעתו.
״למה?
הנה היא שוב, האזעקה של ניטרול הפצצות!"
– ״נכון מאוד, מר קֶגלֶביץ׳!״ זה גם מה שהוא צעק אחריה כשהתרחקה:
הנה הוא שוב, הקול הכבוש של אנשים שעובדים תחת לחץ!
אבל זה לא גרם לה לחזור.
ועכשיו הוא חוזר בלעדיה.
*** מה זאת אומרת?
פשוט הלכה?
גם הוא שאל את עצמו איך זה ייתכן.
כנראה היא חושבת שיש אפשרות לעשות דבר כזה.
רוב משתתפי הסמינר שלנו הרי רצו להישאר כאן בפנים, הרוב הרי לא שמחו שהם צריכים לעזוב אותנו.
אבל היא?
זה לא נתפס מבחינתו.
כלומר, כל אחד הרי רוצה לדעת מי האיש שלחץ על ההדק.
כל אחד הרי רוצה לדעת, אם בסופו של דבר כל זה לא היה אלא מבחן, מעין תרגיל שיצא משליטה.
מבחן של כושר התגובה של כלל האוכלוסייה, בהוראת הממשלה, מתוך דאגה לאוכלוסייה.
הרי כל הזמן שומעים על דברים כאלה!
*** צריך לראות את זה ככה:
שם בחוץ הרי עדיין יש אנשים שלא יודעים מה זה חומר נפץ נוזלי.
הם חושבים שאין צורך לברר מידע על כל מיני חיידקים.
או וירוסים!
כן, וירוסים!
למה הוא לא חשב על זה תכף ומיד?
מן הסתם אלה היו וירוסים.
וירוסים הרי תמיד מופיעים בתור אפשרות אחרונה, כשכל דבר אחר נכשל.
אבל הרי הפעם השתבשו המון דברים, והוא כמובן תוהה מה השתבש כאן, איתנו.
כלומר, צריך לראות פעם אחת את הדברים בצורה ביקורתית, את זה שעבודת הצוות צולעת ככה, למשל, הוא אומר, נכון, לכמה מהאנשים כאן הוא לא נתן ממש לדבר, הוא מוכרח להפעיל גם ביקורת עצמית, ״מר קֶגלֶביץ׳, גם אם אתה מסתכל עליי במבט ספקני כזה״.
הוא יכול בשקט לחזור לשבת, הוא לא חייב ללכת.
טוב!
*** כן, כן, הוא בהחלט מסוגל להסתכל בביקורתיות על הפשלות שלו עצמו.
מספיק לראות את שולחן הישיבות שלנו כאן.
אין כאן יותר אף אחד שאפשר לראות בו בן-שיח, שלא לדבר על חבר בצוות.
הקבוצה הצטמקה בצורה משמעותית, זאת לא הייתה התוכנית המקורית, להפך, רצו הרי לתמוך בכולם.
ועכשיו צריכה השארית שנותרה להיות עירנית מאוד בנוגע למאורעות ובשום אופן לא להניח לעניין מתוך תקווה לעבור אותו בשלום.
*** ״מר קֶגלֶביץ׳, בחייך, תישאר כאן – מר קֶגלֶביץ׳!״
*** טוב, עכשיו הוא כבר לא מצפה לכלום חוץ מלמשפטים כמו:
״זאבים לא עושים דבר כזה וגם לא צָבוֹעים!
וזאבי הרים לא נראו באזור הזה כבר נצח נצחים.
לא, לא חיות עשו את זה.״ או:
״האם אנשים כבר התחילו לקחת את החוק לידיים?
האם כבר הנץ השחר הבלתי נמנע של ימי הביניים החדשים?״ דברים כאלה הרי צפויים.
אבל לשם כך דרוש מישהו שיאמר את המשפטים האלה, נכון?
הוא צופה שתכף הוא ישאר כאן לבד, לבד בחבל הארץ הזה ״עם הגיאוגרפיה המטורפת שלו״, אם לצטט את קודמו.
איך הוא מגיע למסקנה הזאת?
מספיק ששנינו נקשיב רק פעם אחת:
לשחפים הצווחים, לרוח מניעה את הגבעולים.
הרי שומעים רק את המשאיות חולפות במרחק, למרות שמשאיות לא יכולות לחלוף כאן יותר.
הרי אף אחד לא נשאר כאן.
זאת רק אוושת הרוח.
על כל פנים:
עכשיו כבר באמת אין מה לפתח ציפיות גדולות לסימני חיים, אבל זאת עדיין לא סיבה לוותר.
לא, אסור לוותר.
מישהו בוודאי ניצל.
מישהו בוודאי שרד את הסיפור הזה, הרי זה מה שקורה בדרך כלל, לא?
*** אף אחד?
טוב – לסיום אין לו אלא לומר דבר אחד:
לפחות ממני הוא ציפה למשהו אחר.
לשיתוף פעולה, לכך שתתעורר בי הרגשה של מהנדס, לכך שהבעה של מהנדס תתהווה לאט על הפנים שלי ופתאום תתקבע שם.
אולי אוכל להשתתף בעניין סימני החיים שאמורים להופיע בסוף ולהראות לכולם שהדברים נמשכים איכשהו?
הרי אי אפשר לצפות ממנו להפגין סימני חיים לגמרי לבד, אחרי שנעלם גם הממונה מטעם האיחוד האירופי.
להתמודד לבד עם היעדר האנשים הזה.
בדרך כלל הרי מתלכדת בנקודת הזמן הזאת קבוצה קטנה של אנשים אבודים שנודדת על פני חבל הארץ הזה עם הגיאוגרפיה המטורפת שלו ומקימה במקום כלשהו ציוויליזציה חדשה, אם לצטט שוב את קודמו.
אבל כאן לא קורה שום דבר כזה.
להפך, הכול פשוט נעשה שחור, כמו שאומרים.
כן, שחור!
אבל שחור בלי רשימת תודות, בלי מוזיקה, בלי רשימת שירי הפסקול.
שחור בלי כלום.
*** טוב, אם זה אמור להיות הסוף, הוא לא יכול לערוב יותר לכלום.
כלומר, הוא לא יודע איך הוא יגיב עוד מעט, אם זה אמור להיות הסוף, כי אז הוא באמת ירגיש שעבדו עליו.
טוב, תכף הוא ממש יתעצבן אם לא יקרה משהו מיד, הוא ממש לא יודע מה הוא עלול לעשות, משהו שהוא לא לפרוטוקול, אפשר לומר.
כי אז הוא באמת – טוב, עכשיו הוא באמת מתחיל לכעוס!
*** הערה אישית:
אחרי כתיבת הפרוטוקול, אני, רשם הפרוטוקול, אצא מהחדר להזעיק עזרה, גם אם מדובר בהפרת כל ההסכמים של הסוכנות ״תיירות אסונות״.
Kathrin Röggla:
die zuseher, in:
die alarmbereiten © S.
Fischer Verlag GmbH, Frankfurt am Main 2010.
המרפאה הפסיכיאטרית לאשפוז יום על שם יוחנן הקדוש משתרעת על שטח נרחב.
המטופלים מגיעים חמישה ימים בשבוע, משבע בבוקר ועד שש בערב, אל המוסד הזה בבוואריה תחתית, היהלום שבכתר בתחום מרפאות בריאות הנפש.
כבר שלושה שבועות המרפאה הזאת היא החיים שלי.
שלושה שבועות.
תרופות נגד דיכאון עוד לא יכולות להשפיע אחרי כל כך מעט זמן, ועוד אין סיכוי להרגיש שיפור משמעותי.
אני שומע את זה הרבה, ובעיקרון זה מקובל עליי.
אני ממשיך לחכות בסבלנות ורק מציין שעד כה נוגדי הדיכאון לא הוכיחו כל השפעה נפשית, אבל בהחלט השפיעו על הזקפה שלי.
בכל יום אני יוצא לטיולים ארוכים ברגל ברחבי שטח המרפאה.
לא בשביל המשמעת או הבריאות, אלא כי אני לא יודע מה עוד יש לעשות אחרי השעה שש.
שעות אני מתהלך במעלה הגבעות, מטייל בין העצים וחולף על פני בריכת הצפרדעים.
אני נוסע הביתה רק אחרי שמחשיך.
אך מכיוון שהקיץ מתקדם בנחישות, הרגע הזה מגיע מאוחר יותר עם כל יום שעובר.
בבית אני ישן כמו מת, וכשאני קם בבוקר אני מקיים את טקסי הרחצה המינימליים, לא מכניס כלום לפה, אפילו לא קפה, ושוב נוסע למרפאה.
בסופי שבוע אני ממשיך לישון, לצערי לא שינה רציפה אלא טרופה, מקוטעת ונטולת חלומות.
אני מתעורר סחוט לגמרי, בדיוק כמו לפני שנרדמתי.
בשעות הערות אני מדליק את הטלוויזיה.
בשלב מסוים אני חושב לאכול משהו.
אז אני הולך אל הטורקי בבניין ליד, זה הטורקי היחיד בוַלְדֶּסְרוֹיְט, הוא מוכר דוֹנֶר קבב.
ברגע שאני נכנס למקום הוא מתחיל להרכיב את המנה שלי בשתיקה, אני תמיד מזמין את אותו הדבר, מבחר סלטים וכוס תה שחור.
באחת הפינות תלוי מסך טלוויזיה שמכוון על אחד מערוצי החדשות.
אני צופה בחדשות בהיסח הדעת, ואז פשוט מחכה.
מחכה ליום שני, לשעה שבע בבוקר.
הראשנים בברכת הצפרדעים מתפתחים לאט-לאט.
החזקים והשמנים יכולים לשרוד רק אם הם נהיים קניבלים.
אני יודע על הראשנים והצפרדעים בבריכה כי גיליתי אותם בעצמי במים באחד הטיולים שלי.
הרופאים ציינו באגביות שבהחלט יש הרבה מה לגלות בשטח המרפאה.
גם אחרי חודש אני לא מצליח לזכור את התכנית השבועית שלי במרפאה, לכן היא תלויה מעל המיטה שלי, רשומה על דף משובץ.
לדוגמה, יום שני נפתח בהכנה משותפת של ארוחת הבוקר ואז ישיבה בקבוצות, אחר כך טיפול בתנועה וכן הלאה.
אני לא מצליח לזכור את התוכנית השבועית שלי כי אני סובל מאובדן זיכרון בעקבות דיכאון.
לדברי הרופאים זה אמור להשתפר עם התרופות, השיחות ושאר השירותים במרפאה.
כדי להסיח את דעתי מהשאלה אם אני משתגע או לא, אני מתבונן בתופעות המיוחדות של הטבע כשאני מסייר בשטחי המרפאה:
שלשולים;
חיפושיות מזדווגות, דבוקות זו לזו;
רוח;
שמש;
ציצות שנשרו מעצי צפצפה ונשארו תלויות על העשב.
האם הרשמים שלי מגוחכים בעיניי?
אולי.
לא הייתי מגיע אליהם אילו הייתי נשאר בריא, אבל הרופאים הטילו עליי משימה להיות קשוב, להיות מודע לסביבה שלי.
אז לא הייתה לי ברירה.
לאחרונה הייתי צריך לדבר הרבה על הציור שציירתי בטיפול באמנות.
ציירתי ציור מגושם של סוס דוהר שאיש נופל ממנו, אבל במקום ליפול על הקרקע הקשה, הוא נופל בשדה פרחים.
הייתי צריך לדבר על הציור הזה כאילו שאני יודע מה המשמעות שלו או למה ציירתי אותו.
בינתיים הלילות התקצרו כל כך שהתחלתי לפקוד את הדירה שלי לארבע-חמש שעות שינה בלבד.
אני תמיד שוכח להחליף את הסדינים הרטובים מזיעה.
כשאני פותח את החלון, היתושים מתאספים ליד המיטה שלי כחורשי רעה.
ואז הם עוקצים אותי.
הגוף שלי מכוסה בראיות לאספות החשאיות שלהם.
בברכת הצפרדעים הקרקורים הולכים ונעשים רועשים יותר.
הראשנים שהצליחו לשרוד גדלו ועכשיו הם מחפשים זיווג.
מחזור החיים שלהם קבוע, הם תמיד יודעים מה לעשות.
הזמן חולף, אין ספק בכך.
אבל אני לא מרגיש את הזמן החולף הזה.
אני אף פעם לא בטוח מה עשיתי בשבוע שעבר.
מתישהו יחלפו חודשים ושנים.
לא מזמן הודיעו על ברביקיו שייערך במרפאה.
יהיה פונץ' ללא אלכוהול, וכל אחד צריך לתרום את חלקו בהכנת האוכל, זאת המטרה בסופו של דבר, להתמודד עם לחץ בחיי היום-יום.
בקבוצת הטיפול שלי תלויה רשימה שכל אחד צריך לכתוב בה מה הוא מביא לברביקיו.
אני פשוט אביא מנה ענקית של סלט מהטורקי.
הברביקיו מעורר יותר דאגות בקרב מטופלים אחרים:
איזה אוכל להביא?
איך להצליח להכין את המנה הנבחרת?
מאיפה לשאוב את הכוח לעמוד בלחץ הזה?
אני מצדי הולך לישון – היתושים חגים סביב המיטה שלי, ואני יודע שהבוקר עוד רחוק – אבל לא חושב על כלום.
אני מתעורר עם הזריחה מרעש דגם השיניים הנמתחות בקפיץ שהייתי מראה תמיד לילדים בקליניקה שלי.
הצעצוע כבר מזמן לא נמצא בדירה שלי, כלומר מדובר ברעש פנטום.
יום הברביקיו, יום שישי, עובר כמו כל יום שישי במרפאה.
רק אחרי ארוחת הצהריים אפשר להבחין בשינוי.
המטופלים מפוזרים בקבוצות על פני שטח המרפאה.
ליד ברכת הצפרדעים עומדים שני גברים שהתיידדו בקבוצת הטיפול בתנועה שגם אני הולך אליה.
הם התלבשו קצת יותר יפה לכבוד הברביקיו.
אני לובש את חולצת הפולו הצהובה שהייתי לובש הרבה לעבודה.
שני הגברים מביטים בבריכה מרותקים ומשוחחים זה עם זה על משהו.
אני יכול לשער בסבירות די גבוהה שהם מדברים על הצפרדעים.
על כמה פשוט היה הכול אם אפשר היה להיוולד כאחד מהן.
למשל יש מין אחד של צפרדעים, צפרדעי היער הצפון-אמריקאיות, שיש להן יכולת מדהימה:
לקפוא בחורף.
כל התפקודים החיוניים של הגוף שלהן מושהים, והן מייצרות לעצמן שכבת הגנה מהקור ששומרת על האיברים הפנימיים.
באביב הן מפשירות מבפנים ואז מבחוץ, ולאט-לאט הלב שלהן חוזר לפעום.
מזלן שהן יכולות לשרוד את החורף הקשה בלי להיאלץ לחוות אותו.
שני הגברים צוחקים, ואני פונה אחורה וממשיך להסתובב.
בבניין המרפאה שוררת המולה.
השולחנות מוצבים ומתכסים בתבשילים שכולם הביאו, ובהם גם הסלט שהבאתי מהטורקי.
הרבה מטופלים באו מחופשים כך שייראו כמו אורחים עליזים במסיבה.
חתיכות פרי שוחות בפונץ' הנטול אלכוהול שהבטיחו המטפלים, שמוגש בקערת זכוכית עם מצקות מזכוכית.
אני מזהה שם ענבים, דובדבנים, אננס, הכול מקופסאות שימורים, ובכל פעם שמישהו טובל את אחת המצקות בקערה כדי למזוג לעצמו מהפונץ', חתיכות הפרי מסתחררות במערבולת.
כשאני מוזג לעצמי מעט מהפונץ', אני מתאמץ לא לשפוך אף טיפה.
אני שותה בזהירות, לגימה אחר לגימה.
להבדיל משני הגברים ליד ברכת הצפרדעים, לא התיידדתי כאן עם אף אחד.
רוב הזמן אני בקושי מבחין בשאר המטופלים.
הם לא יותר מקווי מתאר בערפל.
למרות זאת אני אומר שלום לכמה מהם כשאני הולך מאולם הכניסה אל החצר, כי אנחנו מגיעים לאותן פגישות או שהם משחקים טניס שולחן ואני צופה בהם.
כעבור זמן קצר מסתיימת העריכה הרצינית והזריזה של מצרכי הברביקיו על השולחן, וזה האות לפתיחת המזנון החופשי.
אין לי תיאבון, אבל אני אוכל כדי להעסיק את עצמי.
ואז ניגש אליי נער.
הוא בן חמש עשרה בערך ולובש חולצה שחורה קצרה עם הדפס של משולש לבן.
"סליחה אדוני, אתה הרופא שיניים?"
"אני רק בן ארבעים ושתיים."
"נו אז?"
"אז אתה לא צריך לקרוא לי אדוני."
"אתה באמת רופא שיניים?"
"למדתי רפואת שיניים אחד עשר סמסטרים.
ואז עבדתי במקצוע שלוש עשרה שנה.
זה מספיק לך?"
"יש לי איזו בעיה."
"למה אתה לא הולך עם זה לרופא השיניים שלך?"
הנער מושך אותי הצדה ופותח את פיו, כאילו שזאת תשובה לשאלה שלי.
בלסת העליונה שלו, בשן הקדמית הימנית, נשברה חתיכה מוארכת ולא קטנה בכלל.
"איך זה קרה?"
"יצאתי למועדון.
רקדתי.
אני נותן בראש במסיבות."
הנער שב ומחליק את הלשון שלו על השבר ונשמע כלקוי דיבור כשהוא שואל אם אפשר לתקן את זה.
כשאני מבקש לדעת בשביל מה לו לתקן את זה, הוא אומר שזה נראה מכוער ושהוא לא רוצה להיזכר יותר בשן הפגומה הזאת.
אני מסביר לו בקצרה את אפשרויות הטיפול במקרה שלו:
ראשית, לשייף את שולי השן השבורה ולאטום את השבר.
שנית, לשים מעין כתר חלקי על השן הפגומה.
זאת פרוצדורה מורכבת יותר מהשיטה הראשונה.
זה אמנם לא סביר, אבל אני בכל זאת שואל את הנער אם הוא הרים את חתיכת השן השבורה.
הנער משיב בשלילה, ואין לי עוד מה לומר בנושא.
אנחנו מביטים סביבנו במבוכה קלה.
קצת לפני הרגע שבו אני מצפה שילך, הוא מושיט לי את ידו ואומר את שמו, קְריסטַן.
אני אומר את שמי, יוֹסְט אוּהְלִיך.
אחר כך אנחנו ממשיכים לעמוד זה ליד זה.
אנחנו מחזיקים בידינו את כוסות הפונץ' האלגנטיות כאילו היו משהו רב-ערך, אבל אולי הן רק נראות לנו אלגנטיות, כי נדיר למצוא דברים יפים במרפאה.
"רוצה לשתות משהו נורמלי?" קריסטן שואל.
"זה לא הולך עם כדורים נגד דיכאון."
"אבל אתה רוצה?"
אחרי שאני משיב בחיוב, הכול קורה מהר מאוד.
קריסטן מוסיף לכוסות הפונץ' שלנו וודקה זולה מבקבוק קטן שאחסן בין תחתוני הבוקסר שלו, המשובצים בכחול ולבן, ובין מכנסיו.
אני לוגם את הלגימה הראשונה ומרגיש התמוססות בכל האיברים.
"אלוהים, כמה התגעגעתי לזה."
קריסטן מחייך, הוא בוודאי חושב שאני זקן מדי בשביל לשתות, בשביל לחגוג, והוא צודק.
"לפני כל זה הייתי מערבב קוקטיילים.
אפילו הייתי די טוב בזה."
"זה היה התחביב שלך?"
"כן.
תחביב."
אנחנו מביטים סביבנו.
הגריל עובד ללא הפסקה, מישהו מתפעל את מערכת הסטריאו, שכבר כמה שעות בוקעות ממנה מחרוזות ג'אז, והאנשים זוללים את האוכל שלהם ברעבתנות.
האם מישהו יכול לשער מה אנחנו שותים?
האם מישהו כבר מזמן חשב על אותו רעיון?
"החברה שלי לשעבר נתנה לי ערכת ברמנים ליום ההולדת," אני אומר.
"היה בזה כל מה שברמן ביתי צריך.
שני שייקרים, מסננת, מסחטת לימון, דוקרן קרח ועוד דברים."
"מאיפה הכרת את המתכונים?"
"היו לי כמה ספרים בבית."
"מה היה הקוקטייל האהוב עליך?"
אף אחד לא שאל אותי את השאלה הזאת מאז שאני במרפאה, לא, עבר אפילו יותר זמן מאז הפעם האחרונה ששאלו אותי משהו כזה.
אני מתבונן ארוכות בפונץ' המזויף והאדמדם בכוס שלי, טועם ממנו וחש במלוא מתיקותו המוגזמת.
"דאקירי המינגוויי."
קריסטן מהנהן בהבנה ומוציא שוב את הבקבוק.
"אני אוהב את הגישה שלו."
"ואני את הקוקטייל שלו.
רום לבן, מיץ לימון, מיץ אשכוליות, שניהם סחוטים טרי, וליקר דובדבנים.
כל המרכיבים טובים בפני עצמם, אבל ביחד הם יוצרים משהו הרבה יותר טוב."
קריסטן ממשיך להנהן ומוזג לי עוד וודקה.
"היית מכין לך את זה לעתים קרובות?"
"פה ושם, בסוף יום ארוך וקשה."
"קודם קודח לאנשים בשיניים ואז מערבב קוקטיילים."
"מה אתה עשית?"
קריסטן לוגם כמה לגימות מהירות.
"בתיכון הייתי בינוני בכל המקצועות, אבל בכדורגל הייתי אחד הטובים."
"אף פעם לא הבנתי מה מעניין בכדורגל."
"אה, אתה מזיע בטירוף.
אתה רודף אחרי משהו שאין לו חשיבות בעולם האמיתי עד שאתה מתמוטט.
הכול זה עניין של חיים ומוות.
משהו כזה."
"ומתי תחזור לשחק?"
"בפעם האחרונה די פצעתי את עצמי." קריסטן הפסיק לדבר כדי לרוקן את הכוס.
"וזה לא היה באשמתו של מישהו אחר."
בזמן שהוא מדבר, משהו קורה:
יש לי רעיון.
ומתברר לי שכבר שכחתי לגמרי מה מרגישים כשיש רעיון.
כעבור כמה רגעים אנחנו חומקים מהחצר הפנימית ועולים במדרגות האחוריות אל הקומה הראשונה.
אנחנו רוצים להגיע אל המחסן ששומרים בו את העבודות מהטיפול באמנות.
קריסטן שואל אם אני בטוח שהציור שלי מאוחסן פה, ואני בטוח, כי סירבתי להצעה לקחת אותו הביתה.
אז הוא נשאר כאן, עם יצירות האמנות של שאר המלנכוליים.
אחרי כמה דקות שבהן אנחנו מטלטלים את ידית הדלת ללא הצלחה, מתחוור לנו שאנו זקוקים לעוד רעיון בשביל להיכנס.
קריסטן שולף את כרטיס הכספומט שלו בהתרגשות.
"מתערבים שאני מצליח להיכנס?"
הוא דוחף את הכרטיס בקו אנכי בין הדלת למשקוף, בדיוק מעל המנעול.
אני עומד לידו ומביט בו.
"ככל שפחות אכפת לך להרוס את הכרטיס, יש לך יותר סיכוי לפתוח את הדלת."
קריסטן ממחיש את הטענה הזאת באמצעות כיפוף עוצמתי של הכרטיס שמאלה, לכיוון הידית.
כעבור רגע הדלת נפתחת, ואנחנו מביטים אל תוך החדר הצר.
הקירות מכוסים בשורות של מדפי אלומיניום, ועל כל מדף עומדות קופסאות קרטון שכתובים עליהן תאריכים.
בתוכן מאוחסנים בדים שהודבקו על קרטונים ועמודים מתוך בלוק ציור.
אני מוצא את הציור שלי במהירות, מוציא אותו מהקופסה ומראה לקריסטן.
"זה הציור?"
"כבר אמרתי שאני לא מבין למה אני צריך לדבר עליו כל הזמן."
"איזה חיה זאת אמורה להיות?
דינוזאור?"
"לא, זה סוס, כמובן."
"אתה מתכוון סוס שהתחפש לדינוזאור?"
אני לא יכול שלא לצחוק, וגם קריסטן, ואנחנו צוחקים בקול רם מדי.
השהות שלנו במרפאה, הברביקיו, הציורים של החולים, הפונץ' הדוחה ששתינו, העובדה שאין לנו חיים, הכול מצחיק.
אני סוף-סוף מרגיש את האלכוהול.
אני עוד יכול לזהות את קריסטן המתנודד, הוא מתבונן בציור שלי ואומר:
"מחר נרגיש רע.
ההאנגאובר מחמיר עם התרופות."
"כמה אלכוהול ותרופות צריך לקחת בשביל לא להתעורר יותר?"
"אני לא יודע, זה משהו שתצטרך לברר בעצמך."
אנחנו מסתכלים בציור שלי יותר מקרוב, וקריסטן מניח יד על הכתף שלי.
"זה באמת לא נראה כמו סוס."
אני מתקשה לחבר מילים בודדות לכדי משפט, אבל בסוף אני מצליח.
"יכול להיות, אבל הפרחים יצאו טוב.
וזה כל מה שרציתי."
*הסיפור לקוח מתוך:Elefanten treffen“ by Kristina Schilke © Piper Verlag GmbH, München/Berlin 2016"
*תרגום הסיפור רואה אור בסיוע מכון גתה.
בתקופה כלשהי בחיי הביאוני מטלותיי לחצות בקביעות, כמה פעמים בשבוע בשעה ידועה, גשר קטן (שכן Pont Neuf עוד לא נבנה אז), ובעוברי שם היו מזהים אותי ומברכים אותי לשלום בעלי מלאכה אחדים או אנשים אחרים מן העם, ובמיוחד חנוונית אחת, נאה מאוד, הייתה יוצאת באדיקות מחנותה כל אימת שעברתי שם בחמשת או ששת החודשים הללו – חנות שהיכרתיה על פי השלט ובו שני המלאכים – קדה קידה עמוקה ומרחיקה להביט אחריי ככל שרק יכלה.
התנהגותה משכה את תשומת לבי, הבטתי בה גם אני והודיתי לה בקפידה.
פעם אחת, בשלהי החורף, רכבתי מפונטנבלו לפריז, וכששוב טיפסתי בדרך אל הגשר הקטן, יצאה זו מפתח חנותה ואמרה לי בעוברי על פניה:
״אדוני, שפחתך!״ השבתי על ברכתה, וכשהפניתי את מבטי לאחור מפעם לפעם, ראיתי אותה נרכנת לפנים עוד ועוד כדי להביט אחריי ככל שתוכל.
מאחוריי רכבו משרת ושליח שתיכננתי לשגר עוד באותו הערב בחזרה לפונטנבלו להביא מכתבים אל כמה גבירות.
לפקודתי ירד המשרת מסוסו וניגש אל האישה הצעירה לומר לה בשמי, שהבחנתי בחיבתה לראותני ולברכני לשלום;
אם ייטב הדבר בעיניה, אחפוץ להעמיק את התוודעותנו ולבקרה בכל מקום שתקבע.
היא השיבה למשרת:
לשום בשורה אחרת לא ייחלה יותר מלזו, היא נכונה לבוא לכל מקום שאזמין אותה אליו.
בשעה שהוספנו לרכוב שאלתי את המשרת, שמא הוא מכיר מקום שאוכל להיפגש בו עם אותה אישה.
הוא השיב כי הוא היה מוליכה לביתה של סרסורית אחת;
אך מאחר שאותו משרת, וילהלם מקורטרייק, היה אדם זהיר ודואג, הוסיף מיד:
מכיוון שמגפת הדבר מתפשטת וכבר קטלה לא רק אנשים מזוהמים מדלת העם, אלא גם רופא וכומר, עצתו לי שאורה להביא מביתי מזרנים, שמיכות וסדינים.
קיבלתי את המלצתו והוא הבטיח להציע לי מיטה כהלכה.
קודם שירדתי מהסוס הוספתי ואמרתי שיביא לשם גם כיור רחצה תקין, בקבוקון של תמצית בושם וכמה דברי מאפה ותפוחים;
כמו כן עליו לדאוג שהחדר יוסק כראוי, כי היה קר כל כך, עד שכפות רגליי קפאו במשוורות, והשמיים היו מכוסים ענני שלג.
לעת ערב הלכתי לשם ומצאתי אישה נאה מאוד, כבת עשרים, יושבת על המיטה, בעוד הסרסורית, שראשה וגבה הגבנוני היו עטופים במטפחת שחורה, מדברת על לבה בלהט.
הדלת הייתה פתוחה קמעה, באח בערו בולי עץ טריים ברעש גדול, הן לא שמעו אותי בבואי, ורגע אחד נשארתי לעמוד בפתח.
העלמה הביטה בעיניים גדולות ושקטות אל הלהבה;
בהפניית ראש כמו התרחקה מילין רבים מן הזקנה הכעורה;
בעצם כך גלש חלק משערה השחור הכבד מתוך המצנפת הקטנה שלראשה, וכמה תלתלים טבעיים החליקו על כותנתה בין הכתף לחזה.
לגופה עוד הייתה תחתונית מבד צמר ירוק, וכפות רגליה היו נתונות בנעלי בית.
באותו רגע הקמתי כנראה רעש שהסגיר את נוכחותי:
היא הסבה את ראשה בתנופה, והמתיחות שבתווי פניה הייתה עלולה לשוות להן ארשת פראית כמעט, לולא זיו ההתמסרות שקרן מעיניה הפעורות וזינק כלהבה סמויה מפיה השותק.
היא מצאה חן בעיניי באופן מיוחד;
מהר משניתן לחשוב הסתלקה הזקנה מהחדר, ואני הייתי לצד חברתי.
בשיכרוני מן הבעלות המפתיעה ביקשתי לנהוג עימה בחירות, אך היא מנעה זאת ממני בתקיפות חיונית ביותר של מבטה ושל קולה העמוק.
ואולם כעבור רגע קט חשתי בחיבוקה, ומבטה החודר כמעיין המתגבר נצמד אליי בעוצמה שעלתה אף על זו של שפתיה וזרועותיה;
אחר כך דומה היה שהיא מבקשת לומר דבר מה, אך שפתיה הרועדות מנשיקות לא צרו שום מילה, וגרונה הרוטט לא הפיק שום צליל מלבד יבבה שבורה.
ואולם אני ביליתי את מרבית היום על גב סוס בדרכי כפר קפואות, אחר כך הייתי עד לתקרית קולנית ומכעיסה מאוד בפרוזדור המלך, ולבסוף, על מנת לשכך את זעפי, סבאתי וגם נלחמתי כהוגן בחרב, ולכן, באמצע ההרפתקה המהנה והסודית הזאת, בעוד זרועות רכות חובקות את צווארי וניחוח שיער אופף את פניי, נפלה עליי עייפות כבדה, קהות חושים כמעט, עד שלא זכרתי עוד איך הגעתי אל החדר הזה, ולרגע אף חשבתי בטעות שהדמות, שליבה הלם כה קרוב אל לבי, היא מישהי אחרת לגמרי מימים עברו, ומיד אחר כך שקעתי בשינה עמוקה.
התעוררתי בחשכת הלילה, אבל מיד חשתי שחברתי איננה עוד לצדי.
הרמתי את ראשי, ובאורן הקלוש של הגחלים העוממות ראיתי אותה עומדת ליד החלון:
היא פתחה קמעה את אחד התריסים והשקיפה החוצה.
לפתע נפנתה לאחור, הבחינה שאני ער, וקראה (עודני רואה אותה מחליקה בתוך כך את כף ידה השמאלית על לחיה ומסיטה קווצת שיער אל מעבר לכתף):
״זמן רב עוד עד שיעלה הבוקר, זמן רב מאוד!״ רק עכשיו הבחנתי באמת ביופיה ובזקיפות קומתה, ונכספתי לרגע שבו תפסע כמה צעדים גדולים ושקטים ברגליה היפות, שהבליחו בנוגה האדום, ושוב תהיה לצדי.
אבל לפני כן עוד ניגשה אל האח, התכופפה והרימה בזרועותיה החשופות והקורנות את בול העץ הכבד האחרון שהיה מונח לפניה, והשליכה אותו מהר אל הגחלים.
אחר כך נפנתה לאחור, פניה קרנו מאש ומשמחה, בדרכה עוד תלשה תפוח מן השולחן, והנה כבר הייתה לצדי, ואבריה עוד מדיפים את ניחוחה הטרי של האש;
מיד נמסו אבריה ורטטו מלהבה פנימית חזקה, בימינה חיבקה אותי, ובשמאלה הגישה אל פי את הפרי הקר הנגוס לצד לחייה, שפתיה ועיניה.
בול העץ האחרון שבאח בער חזק יותר מכל האחרים.
גצים ניתזו בשעה שינק את הלהבה אל קרבו ואז שחרר אותה להתלקח בעוצמה כזאת, שאור האש הסתער עלינו כגל המתנפץ על הקיר, וצלליותנו החבוקות עלו ושקעו לפתע.
שוב ושוב רחש העץ החזק והזין מפנימיותו הבלחה חדשה של להבות, ואלו שלחו זרמים ואלומות של בוהק אדמדם וסילקו את האפלה.
והנה דעכה הלהבה בבת-אחת, ואוושת רוח קרה פתחה כמו יד חרישית את התריס וגילתה את חיוורונם המאוס של דמדומי השחר.
התיישבנו זקופים וידענו כי עכשיו כבר עלה הבוקר.
אם כי הדבר הזה שבחוץ לא דמה כלל לבוקר.
הוא לא דמה להתעוררותו של העולם.
מה שהשתרע שם בחוץ לא נראה כמו רחוב.
לא היה אפשר להבחין בשום פרטים:
לא היה זה אלא גוש חסר מהות וצבע, שבתוכו הזדחלו אולי רימות נצחיות.
ממקום כלשהו, ממרחקים, כמו מתוך מעמקי הזיכרון, נשמעו צלצולי שעון המגדל, ורוח לחה וקרה שאין כל שעה לה, הלכה והתחזקה ונשבה פנימה, עד שנצמדנו רועדים זה לזה.
היא נרכנה לאחור וקבעה את עיניה בפני בכל כוחה;
גרונה רטט, דבר-מה נדחק ועלה בה ובעבע עד קצה לשונה:
אך שום מילה לא נוצרה, שום אנחה ושום נשיקה, רק דבר-מה קמאי שכמו הכיל את שלושתן יחדיו.
החדר הלך והתבהר מרגע לרגע, ותווי פניה הזוהרים באינסוף גוונים התמלאו מבע;
פתאום נשמעו בחוץ, קרוב מאוד לחלון, צעדי דשדוש וקולות, והיא השתופפה והסבה את פניה אל הקיר.
שני גברים עברו על פני החלון:
לרגע קט חדר אלינו אור העששית שנשא אחד מהם;
האחר דחף מריצה שחרקה וגנחה.
השניים חלפו והלכו להם, ואני קמתי מהמיטה, סגרתי את התריס והדלקתי אור.
מחצית התפוח עוד הייתה מונחת לפנינו:
אכלנו אותה יחד, ואז שאלתי אם אוכל לראותה שוב, שכן אני נוסע רק ביום ראשון, וזה היה הלילה שבין חמישי לשישי.
היא ענתה שבוודאי היא מייחלת לזה יותר ממני, אבל אם אני נוסע כבר ביום ראשון, לא נוכל להיפגש, שכן היא יכולה להתראות איתי שוב רק בלילה שבין ראשון לשני.
בתחילה לא עלו בדעתי אלא מכשלות שמנעו ממני להישאר, ושטחתי בפניה את הקשיים;
היא האזינה לדבריי בלי אומר אבל במבט תמה ונוגה ביותר ובארשת פנים הולכת ומתקדרת להחריד.
עקב זאת הבטחתי לה, כמובן, להישאר ביום ראשון, והוספתי שבכוונתי להימצא באותו מקום ביום ראשון בערב.
היא הביטה היישר בעיניי ואמרה בקול צרוד וסדוק:
״היטב אני יודעת שבאתי למענך אל בית נקלה, אבל עשיתי זאת מרצוני החופשי, כי רציתי להיות איתך, והייתי מסכימה לכל תנאי.
אבל אם אבוא לכאן פעם שנייה, אהיה בעיניי כזונת רחוב בזויה.
עשיתי זאת למענך, כי אתה מי שאתה, כי אתה בסומפייר, כי אתה איש העולם, ונוכחותך היא לבדה מכבדת את המקום הזה!״ היא אמרה:
״בית״, ולרגע נדמה היה שמילה בזויה יותר עומדת על קצה לשונה;
בשעה שאמרה את המילה, הביטה באותם ארבעה קירות, במיטה, בשמיכה שהחליקה על הרצפה, ונדמה היה שכל הדברים המכוערים והיומיומיים האלה מתכווצים ונרתעים מפני אלומת האור שניתזה מעיניה, ובאמת לרגע אחד כמו גדל חלל החדר העלוב.
אחר כך הוסיפה בקול חגיגי ורך מאין כמותו:
״מוות בייסורים יבוא עליי אם הענקתי את חסדיי לאיש אחר מלבד לבעלי ולך, וכן יבוא עליי אם אשתוקק לאיש אחר!״ ובשפתיה הפתוחות למחצה, המפיחות חיים, נראתה כמצפה לתשובה כלשהי, להצהרת אמונים מצדי, אך דומה שלא מצאה את שייחלה לקרוא בהבעת פניי, כי מבטה המחפש והמתוח התקדר, עפעפיה נפתחו ונסגרו, ופתאום נעמדה ליד החלון, הפנתה לי את גבה, הצמידה את מצחה בכל כוחה אל התריס, וגופה הזדעזע כל כך מבכי דומם אך עז להחריד, עד שהמילים נעתקו מפי ולא העזתי לגעת בה.
לבסוף אחזתי בכף ידה התלויה לצד גופה כנטולת רוח חיים, ובמילים הנחושות ביותר שעמדו לרשותי באותו רגע, עלה בידי לפייסה אחרי זמן רב, והיא שבה והפנתה אליי את פניה השטופות בדמעות, עד שלפתע הבליח חיוך על שפתיה ועיניה אורו, ובן-רגע נמחו כל עקבות הבכי, ופניה נשטפו זוהר.
והנה שוב הפעילה את קסמיה כשחזרה לדבר איתי ואמרה את המשפט:
״תרצה לראות אותי שוב?
אז אקבל אותך בבית דודתי!״ בהשתובבות ביטאה את מחציתו הראשונה עשר פעמים, בתקיפות מתוקה ובהססנות שובבה וילדותית לסירוגין, ואז לחשה באוזני את המחצית השנייה כמו הייתה הגדולה בסודות, ואילו אחר כך הפטירה אותה במשיכת כתפיים ובפה מחודד, כמו הייתה הדבר המובן מאליו ביותר בעולם, ולבסוף חיבקה אותי וחזרה בפניי על המשפט בחיוך של חנופה.
היא תיארה לי במדויק את הבית, כמי שמתאר את הדרך לילד הנשלח לראשונה למאפייה שמעבר לרחוב.
אחר כך הזדקפה, פניה הרצינו – כל עוצמת מבטה הקורן ננעצה בי בנחישות שהיה בכוחה לפתות גם יצור מת – והיא הוסיפה:
״אחכה לך בין עשר לחצות וגם אחר כך אוסיף לחכות, והדלת בקומה התחתונה תהיה פתוחה.
בכניסה תמצא מסדרון קטן, אבל אל תשתהה בו יותר מדי, כי שם נמצאת הדלת לחדרה של דודתי.
מולך תראה גרם מדרגות שיוביל אותך לקומה הראשונה, ושם אחכה לך!״ היא עצמה את עיניה כמתוך סחרחורת, היטתה את ראשה לאחור, פרשׂה את זרועותיה וחיבקה אותי, אך מיד נחלצה, התעטפה בבגדיה, זרה ורצינית, והסתלקה מהחדר, כי הבוקר כבר האיר במלואו.
ערכתי סידורים, שלחתי מראש חלק מאנשיי ומחפציי, אבל כבר בערב המחרת חשתי קוצר רוח נוקב, ומיד אחרי שצלצלו פעמוני הכנסייה פקדתי על משרתי וילהלם לבוא איתי ולא לקחת עששית:
חצינו את הגשר הקטן כי קיוויתי לראות את חברתי לכל הפחות בחנותה או בדירה הצמודה אליה ולתת לה סימן לנוכחותי, גם אם לא ציפיתי שאוכל להחליף איתה יותר מכמה מילים.
כדי לא לעורר תשומת לב נשארתי על הגשר ושלחתי את המשרת לבחון את המצב.
הוא נעדר זמן רב, ובשובו היו פניו נפולות ומודאגות, מראה שהכרתי אצל האיש הטוב מן הפעמים שלא הצליח למלא את מצוותי בהצלחה.
״החנות נעולה״, אמר, ״וככל הנראה אין בה איש.
בכל החדרים הפונים אל הרחוב לא נראה איש ולא נשמע איש.
כדי להיכנס לחצר יש לטפס על חומה גבוהה, וחוץ מזה נוהם שם כלב גדול.
אחד מהחדרים בחזית מואר אמנם, ואפשר להציץ לתוכו דרך חריר בתריס, אבל הוא ריק.״
סר וזעף ביקשתי לשוב על עקבותיי, אבל בכל זאת עברתי עוד פעם לפני הבית, ומשרתי השקדן הציץ שוב דרך החריר, שכתם אור בקע ממנו, ולחש לי שאמנם האישה איננה בחדר, אבל בעלה נמצא שם.
לא זכרתי שהבחנתי אי פעם בחנווני הזה בחנותו, לעצמי שיוויתי אותו לפעמים כאיש שמן ומעוות ולפעמים כזקן שברירי וכחוש, ומתוך סקרנות קרבתי אל החלון לראותו;
מה גדולה הייתה תדהמתי כשחזיתי בגבר חסון ותמיר עד מאוד מהלך בחדר העץ המרוהט בטוב טעם, גבר שהיה גבוה ממני לפחות בראש, וכשפנה לכיווני הציג פנים נאות מאוד ורציניות להחריד, ולהן זקן חום ובו כמה קווצות שיער כסופות, מצח גבוה להפליא, ורקות גדולות יותר משראיתי מעולם אצל אדם כלשהו.
אף על פי שהיה לבדו לגמרי בחדר, נפנה מבטו אנה ואנה, שפתיו נעו, ובשעה שפסע הלוך ושוב ומדי פעם נעצר, נראָה כמשוחח בדמיונו עם אדם אחר:
פעם אחת החווה תנועה בידו כמי שמבטל תשובה של אחר מתוך עליונות סבלנית-למחצה.
כל אחת מתנועותיו ניחנה בקור רוח עילאי ובגאווה שופעת בוז כמעט, ובעודו פוסע כך בבדידות החדר נזכרתי בעל כורחי בתמונתו החיה של אסיר נעלה מאוד, שהופקדתי בעבר על משמרו בשירות המלך בתאו שבמגדל טירת בלואה.
אותו דימיון נראה לי מושלם עוד יותר כשהרים האיש את ידו הימנית והביט בתשומת לב ואף בחומרה קודרת באצבעותיו המעוקלות כלפי מעלה.
שכן פעמים רבות ראיתי את אותו אסיר נעלה מתבונן באותה מחווה כמעט בטבעת שענד על ידו הימנית ושמעולם לא נפרד ממנה.
האיש שבחדר קרב אז אל השולחן, העמיד כדור זכוכית לפני נר השעווה, הכניס את ידיו אל עיגול האור ופשט את אצבעותיו:
נראה כי הוא בוחן את ציפורניו.
אחר כך כיבה את הנר ויצא מהחדר, והשאיר אותי בתחושת קנאה וזעם עמום, כי כמיהתי אל אשתו התחזקה בתוכי ואחזה בי כאש מתפשטת בשל כל הנקרה בדרכי, וכעת התפתלה וגברה עוד יותר עקב המראה הבלתי צפוי ועקב כל פתית שלג שהשיטה עכשיו הרוח הקרה והלחה ושדבק בגבותיי ובלחיי ונמס.
את יום המחרת ביליתי בחוסר תועלת מוחלט, לא עלה בידי להתרכז בשום עיסוק, קניתי סוס שבעצם לא מצא חן בעיניי, אחרי הארוחה ביקרתי את דוכס נֶמוּר וביליתי שם זמן מה במשחק ובשיחות בטלות ומטופשות עד בלי די.
השיחה לא נסבה על שום נושא אחר מלבד מגפת הדבר המתפשטת בעיר במהירות, ומכל האצילים הללו לא היה אפשר להוציא מילה מלבד אותם סיפורים על המהירות שבה נערמות הגופות, על האש שיש להבעיר בחדרי המתים כדי שתאכל את אדי הרעל, וכן הלאה;
ואולם מכולם היה מטופש בעיניי הכומר משאנדייה, שאף על פי שהיה עב-בשר ובריא כתמיד, לא חדל לפזול בלי הרף אל ציפורניו ולבחון אם כבר הופיע בהן הגוון הכחול החשוד, המבשר ברגיל את בוא המחלה.
כל הדברים האלה גרמו לי מורת רוח, ולכן פרשתי מוקדם אל ביתי ועליתי על יצועי, אך שנתי נדדה;
בקוצר רוח שבתי והתלבשתי והחלטתי ללכת לראות את חברתי ויהי מה, גם אם אצטרך לפרוץ לשם בכוח עם אנשיי.
ניגשתי אל החלון להעיר את אנשיי, אך צינת הלילה השיבה אותי לעשתונותיי, והבנתי כי זוהי דרך בטוחה להרוס הכול.
בבגדיי צנחתי על המיטה ונרדמתי סוף סוף.
את יום ראשון ביליתי בצורה דומה עד הערב, בשעה מוקדמת הרבה יותר מדי הגעתי אל הרחוב המיועד, אבל הכרחתי את עצמי לפסוע הלוך ושוב בסמטה צדדית עד שיצלצל השעון עשר.
אחר כך מצאתי מיד את הבית ואת הדלת שתיארה לי, והדלת אכן הייתה פתוחה, ומאחוריה המסדרון וגרם המדרגות.
ואולם בקומה העליונה הייתה הדלת שהמדרגות הובילו אליה נעולה, אם כי פס אור דק בקע מתחתיה.
אם כן, היא הייתה בפנים וחיכתה ואולי נשענה מבפנים על הדלת והאזינה, כמו שעשיתי אני מבחוץ.
בציפורני גירדתי את הדלת, והנה נשמעו צעדים מבפנים:
הם נשמעו לי כצעדים הססניים של רגליים יחפות.
זמן-מה עמדתי ועצרתי את נשימתי ואחר כך התחלתי לדפוק:
אבל מבפנים שמעתי קול גבר ששאל מי אני.
נצמדתי אל אפלת המשקוף ולא הוצאתי הגה:
הדלת נשארה סגורה, ואני ירדתי חרש-חרש מדרגה אחרי מדרגה, התגנבתי לאורך המסדרון, יצאתי אל האוויר הפתוח, וברקות הולמות ושיניים חשוקות, בקוצר רוח לוהט, התהלכתי אנה ואנה לאורך כמה רחובות.
לבסוף נמשכתי לחזור אל הבית, אבל עדיין לא רציתי להיכנס;
הרגשתי, בעצם ידעתי, שהיא תסלק את האיש, בוודאי יעלה הדבר בידה ומיד אוכל לבוא אליה.
הרחוב היה צר;
בצדו השני לא היה בית אלא חומה של גן מנזר:
נצמדתי אליה וניסיתי לנחש היכן חלון חדרה.
והנה באחד החלונות הפתוחים הופיע זוהר ואחר כך דעך, כמו אור להבה.
עכשיו חשבתי שאני רואה הכול לנגד עיניי:
היא השליכה בול עץ גדול אל האח כמו אז, כמו אז עמדה עכשיו במרכז החדר ואיבריה בוהקים מאור הלהבה, או ישבה על המיטה והקשיבה וחיכתה.
מן הדלת אראה אותה ואת צל צווארה וכתפיה המתנועע מעלה ומטה על הקיר.
וכבר הייתי במסדרון, וכבר על גרם המדרגות;
עכשיו גם הדלת לא הייתה נעולה עוד, אלא פתוחה קמעה, והאור המתנועע בקע במלוכסן.
וכבר שלחתי את ידי אל הידית, והנה שמעתי מבפנים קולות וצעדים של כמה וכמה אנשים.
אבל לא האמנתי למשמע אוזניי:
הנחתי שמדובר בהלמות הדם ברקותיי, בצווארי, וברחש האש שבחדר.
הלוא גם אז בערה האש בקול גדול.
אחזתי בידית ועכשיו נאלצתי להודות שיש בפנים אנשים, כמה וכמה אנשים.
אבל כעת לא היה אכפת לי:
כי הרגשתי, בעצם ידעתי, שגם היא בפנים, וברגע שאפתח את הדלת, אוכל לראותה, לגעת בה, וגם אם תהיה בזרועות אחרים, אחטוף אותה אליי בתנועת יד אחת, ובחרבי אפלס לה ולי דרך בין חבורת אנשים צועקים!
הדבר היחיד שנראה לי בלתי נסבל לחלוטין היה לחכות עוד.
פתחתי את הדלת בתנופה וראיתי:
במרכז החדר הריק עמדו כמה אנשים והבעירו מזרני קש, הלהבות האירו את החדר כולו וראיתי קירות מגורדים, ערימת פסולת אבן על הרצפה, וליד אחד הקירות עמד שולחן ועליו שתי גופות עירומות, האחת גדולה מאוד וראשה מכוסה, השנייה קטנה יותר, שרועה לאורך הקיר, ולידה עלה ושקע צִלן השחור של צורות עדינות.
התנודדתי למטה, ולפני הבית נתקלתי בשני קברנים:
האחד הרים את עששיתו הקטנה אל פניי ושאל מה אני מחפש כאן, האחר דחף את מריצתו החורקת והגונחת אל פתח הבית.
שלפתי את חרבי כדי להרחיקם מעליי והלכתי הביתה.
שתיתי שלוש או ארבע כוסות יין גדולות, ואחרי מנוחה קצרה יצאתי למחרת אל חבל לוריין.
כל המאמצים שעשיתי אחרי שובי לגלות משהו על האישה הזאת עלו בתוהו.
הלכתי אפילו אל החנות שבה שני המלאכים, אבל האנשים שהיו בעליה עכשיו, לא ידעו מי ישב בה לפניהם.
מבוסס על "קורות חיי" מאת מרשל דה בסומפייר, קלן 1663 ו"שיחות של מהגרים גרמניים" מאתוהאן וולפגנג פון גתה.
*הסיפור תורגם בתמיכת מכון גתה.
מה את עושה כאן?
אומרות עיניים, עיניים קשות.
והפה אומר רק:
"חדר מספר 12 נמצא בקומה למעלה." ואז הפקידה הנוקשה של בית המלון צריכה ללכת.
רק הבדידות ישנה כאן הלילה.
ושום אורח מלבדה.
המזרח השומם של גרמניה.
כפר במֵקְלֶנְבּוּרג.
כיכר השוק מביטה אל תוך חדר מספר 12 מבעד לחלון.
הרחובות ריקים וחשוכים.
אין אור.
בשום בית.
איפה האנשים?
האם הם ישנים?
אולי זה כי הם מצוננים, כמו שהפנסיון הזה מצונן?
כי הכול – הדלתות, הקירות, הרצפה – משמיע קולות אנחה, כאילו הבית הזה משתעל.
ואז בחצות וחצי הוא משתעל חזק כל כך שאחד הקירות בוודאי קודח והתבקע מחום.
או שאלה בני אדם?
אני מסתכלת במסדרון.
אין שם איש חוץ מכריסטה וולף ופלאדה.
שולחן עם ספרים.
היד מושטת אל רומן מאת וולף.
על הדפים המצהיבים כתוב באותיות אפורות שהעבר עוד לא מת, הוא אפילו עוד לא עבר.1 זה ציטוט של פוקנר.
וכן, זאת הסיבה שאני כאן.
הנאצים הישנים הם הנאצים החדשים.
ונאצים חדשים הם מה שבאתי לחפש.
מחר, אני אומרת לכריסטה וולף והולכת לישון.
הבוקר נראה כמו ערב.
עננים אפורים זוללים את השמים הכחולים.
ממטרי גשם מצליפים ברחובות הצרים.
אופניים שכורים משמשים אליבי, הסוואה, כי באזור הזה תמיד חולפים רוכבי אופניים.
"מסלולי האופניים היפים ביותר של מקלנבורג," אומר האינטרנט.
הוא משקר.
אין כאן בכלל רוכבי אופניים.
והולכי הרגל עדיין מצוננים.
אבל במרחק כמה כפרים לפחות אמורים לחיות נאו-אַרְטָמָנים,2 אבות-אבותיהם האותנטיים של הנאצים.
הם מכונים מתיישבים פולקיסטים, כי הם נוהגים להתיישב במקומות שאין בהם איש ומאמינים מאוד בכל הקטע של "דם ואדמה" שגם היינריך הימלר, שבעצמו נמנה עם הארטמנים, האמין בו.
המפה באייפון אומרת:
עוד 18 קילומטרים עד לפולקיסטים.
אבל הגשם הזה נעשה זועף יותר, והמעיל כבד ורטוב.
תחנת אוטובוס עצובה ודוממת משמשת מחסה מפני מזג האוויר.
הממטרים הידללו, אבל גם הקליטה ברשת הסלולרית.
המפה נעלמה.
לכן עכשיו הזיכרון מנווט את האופניים.
ולכן אני לא בכפר ששמו קְלאבֶּר, איפה שאמורים להיות הארטמנים, אלא בקוֹפֵּלוֹב.
אבל גם קופלוב זה לא רע, כי אמור להיות כאן חקלאי אורגני עם נטיות חומות למדי – יש לו עבר במפלגה הנציונל-דמוקרטית.
וכמובן שוב אותה שממה.
אין ברחוב שום בית קפה ושום סופרמרקט, שום איש, שום נאו-נאצי.
רק תרנגולות בכניסה לאורוות.
אבל אז, מתוך בית אפור, יוצא איש.
סליחה, אני מחפשת את החקלאי האורגני שגר כאן, אני אומרת.
"אין כאן יותר חקלאים, כולם פשטו רגל," אומר האיש הזה.
בטנו מכוסה בסוודר בגוון אפור מלוכלך ומתחת לאפו צומח שפם עבה בצבע הסוודר.
"לחקלאי הזה נשארו עוד כמה חיות, אבל הוא העביר את הבעלות על הכול לבן שלו."
"אתה מכיר את החקלאי הזה והבן שלו?"
"יהודים כולם!" אומר המשופם.
"הם יהודים, באמת?"
"לא, זה סתם משהו שאומרים.
הם רמאים, כולם רמאים."
כשאנטישמי מדבר על איש המפלגה הנציונל-דמוקרטית ומכנה אותו פתאום יהודי זה מעוות מדי, עקום מדי.
אז אין מה לעשות חוץ מלשתוק.
להמשיך לנסוע.
אחרי שעה של עליות וירידות – הגבעות של מקלנבורג אינסופיות – אני עוצרת בחזית בית לבן ויפה.
מביטה בטלפון:
אין קליטה.
ואין לי מושג איפה היישוב הזה קלאבר.
אבל אולי האנשים בבית יודעים.
אולי הם בעצמם פולקיסטים.
בדיוק כשאני עומדת לצלצל בפעמון הדלת, מכונית פורד מאובקת עוצרת ליד שביל הגישה.
"מה את מחפשת שם?" קורא נהג הפורד.
"רציתי לשאול איפה אני."
"זה הבית של האלכוהוליסטים, הם אף פעם לא בבית בשעה הזאת, הם צריכים להשיג אלכוהול," אומר בעל הפורד ומוסיף:
"הסולידריות העממית שמה שם את כל המקרים הכרוניים של האזור." אני שואלת אותו איפה זה קלאבר, אבל קלאבר רחוק מדי.
ואז איש הפורד מסביר לי איך לחזור לכפר, לפנסיון שלי.
נדחה את הנאצים למחר, אני חושבת ונוסעת – בתחושת רעב, תשישות ודיכאון קל.
הדבר היחיד שעוזר לי להתמודד עם רעב, תשישות ודיכאון קל הוא מסעדות טובות.
אבל אין מסעדות.
"רק פאב עם אוכל," כך אמרה לי הפקידה הנוקשה של הפנסיון החולה, השומם.
הפאב עם האוכל הוא פאב אילם, האנשים לא מדברים בזמן שהם אוכלים, מחכים לאוכל או שותים.
כל התחלה של שיחת חולין מסתיימת בכישלון.
איך אפשר לדבר עם האנשים האלה?
האם גם כאן אפשר למצוא ימנים קיצוניים?
והאם הם מנסים להסתיר ממני משהו?
ואם לא, איפה הימין הקיצוני?
הרי מזרח גרמניה מלאה בהם, ככה אומרים בטלוויזיה ובעיתונים ובסטטיסטיקה.
"כיצד נעשינו מה שאנחנו היום?" שואל הרומן של כריסטה וולף בערב השני.
גרמניה המזרחית, מפלגת האיחוד הסוציאליסטי של גרמניה והאנטי-פשיזם הכוזב צפים בראש עם מילותיה של וולף.
מה לשקרים הישנים ולאנשים החדשים?
גם בזמנו לא נראו כאן שום נאצים, כמו שהיום עוד לא ראיתי נאצים בשום מקום.
"אז מחר?" אני אומרת לוולף והולכת לישון.
שוב בוקר חשוך.
הפעם דרך אחרת, שמובילה אל היישוב של אבות-אבותיהם של הנאצים.
היא נקראת דרך גן העדן, כי משורר מת מאוד אמר פעם על הנוף הזה שהוא גן עדן על פני אדמות.
גן העדן נראה כמו דיכאון עמוק.
הכול אפור ודהוי.
כעבור שעתיים נסיעה באופניים מגיעה קלאבר, סוף כל סוף.
רק צריך לעבור עוד גבעה.
אני יורדת מהאופניים ודוחפת אותם.
"העלייה הזאת קצת תלולה מדי," קורא איש בגרמנית צפונית רכה ואטית.
"אמור להיות כאן יישוב," אני אומרת.
"אין כאן כלום.
שם למעלה גרים כמה מערביים," הוא אומר פתאום בפנים קודרות.
"איך הם?" אני שואלת.
"אני לא מדבר עם מתיישבים חדשים," הוא אומר, ובאמצע המשפט מתפרץ פתאום קול של אישה.
האיש צריך לחזור פנימה.
נפרד ממני ב-Tschüss אבל בלי לבטא את ה-T, מאוד צפון-גרמני.
הוא עומד שם, הבית של המתיישבים.
לבנים אדומות.
בחזית שלו ביתן עץ קטן, ועליו שלט שכתוב בו:
"דבש גרמני אמיתי".
האם זה נחשב נאו-נאצי?
הרי בשביל קן של פעילות טרור נאצית נדרשים לפחות שני SS קטנים באותיות רוניות.
אבל כלום.
בשום מקום.
איפה המתיישבים?
"שלום," אני קוראת אל הבית האדום.
כלום.
אולי זה היה חלש מדי.
אבל גם לצעוק חזק יותר אי אפשר, משהו תקוע בגרון.
פחד, כן.
האם הפולקיסטים יבחינו שהדם שלי מהסוג הלא נכון, שהוא לא דם צפוני?
הפחד מאפשר עוד קריאה שקטה.
ושוב דממה.
טוב שהם לא שם, כי המחשבות חוזרות אל הדם.
השמים כמעט שחורים עכשיו.
הפחד מכריח לחזור אל האופניים.
מה עכשיו?
כרזה אומרת שהיום מתקיימת חגיגה לכבוד הסתיו.
ואני רוצה להיות בין אנשים, אבל אולי שם נמצאים המתיישבים האלה?
הפחד נלחם בסקרנות.
הפחד מפסיד.
חגיגת הסתיו מתחילה בשולחן גדול.
עליו ניצבת אוֹרֶלְיָה.
היא יפה, עגלגלה ומעט סמוקה.
אבל יש לה בעיה:
אורליה מגיעה ממזרח גרמניה.
אצבעות מלטפות אותה בעדינות.
איש אחד, מבוגר, אומר:
"במערב שונאים אותה בגלל זה."
"למה?"
"במערב חשבו פעם שהכול כאן מרוסס.
ועכשיו?
אני לא יודע, לצערי אני לא מערב-גרמני." האיש הוא פומולוג.
אורליה הוא זן של תפוח.
היא שוכבת שם עם עוד מאה כמוה.
מופע התפוחים הגדול.
המערב – שרואה בתושבי המזרח רק שוטרים מטומטמים, מצביעי "אלטרנטיבה לגרמניה" מטורפים – כל כך מלא ביהירות שהוא אפילו מפלה תפוחים, אני חושבת, ואז עולה בדעתי שגם הנסיעה הזאת אינה אלא יהירות.
הפומולוג ממשיך לדבר על תפוחים.
אבל התפוחים הם דבר ידוע, והמתיישבים לא.
לכן אני שואלת אותו על נאו-ארטמנים.
"אין לנו שום קשר אליהם," אומר חובב התפוחים.
ועוד מבקר מוסיף:
"הם במזרח."
"אבל כאן זה המזרח," אני אומרת.
"לא, באזור אוזדום, שם הם חיים."
איש גבוה ורזה עם קמטים יפים, חרוצים עמוק בפנים, דוחס כרוב לתוך סיר – הוא מכין כרוב כבוש;
הוא אומר שהפולקיסטים מאוד בעייתיים בסצנת החקלאות האורגנית.
גם הוא חלק מהסצנה.
"את הקשר בין דם לאדמה אני עוד יכול להבין, אבל להתייחס לכל מי שלא גרמני כאילו הוא נחות, זה כבר משוגע." והימנים האורגניים האלה הם הסיבה שהגבוה והרזה עם הקמטים מתרחק מהאיגודים האורגניים במקלנבורג.
"כל אלה שיושבים שם מסביב לשולחן הם ימנים קיצוניים."
אבל איפה הם עכשיו?
הגבוה לא מכיר אותם אישית.
למה אף אחד כאן לא מכיר אותם?
אולי כי החיים בכפר הם חיי משפחה?
ככה כתוב ברומן של כריסטה וולף:
"משפחה היא אוסף של בני אדם בני גילים ומגדרים שונים שנועד להסתרה קפדנית של סודות משותפים ומביכים." ואולי, אני חושבת, זאת הסיבה היחידה שהאנשים לא מדברים על האחרים האלה, כי הם פועלים לפי אותו עיקרון משפחתי.
החגיגה המשפחתית מגיעה לסופה.
אם כן, חזרה לפאב עם האוכל.
הפעם הוא לא אילם, אלא מלא.
שני גברים מצביעים על כיסא פנוי לידם.
הם יוצאים בקרוב ואני מוזמנת להצטרף, הם אומרים.
וכן, אנחנו הולכים.
מגיעים למועדון דיג עם בקתת עץ ואח.
קיר אחד מכוסה כולו בגביעים, והקירות האחרים היו פעם לבנים, העיצוב מינימליסטי.
לבעל המקום קוראים מרטין.
הוא בן שלושים וטבח במקצועו, אבל עכשיו הוא בשיקום.
"פריצת דיסק, פריצת דיסק," הוא אומר אחרי שאומרים שלום.
אחד עשר גברים.
ושלוש נשים שמדברות על "ענייני נשים", כך הן אומרות.
על ילדים, גברים, בשמים של דוּגלאס.
אחת מהן מדברת במבטא פולני יפה עד כאב, היא נמצאת בגרמניה חודשיים בסך הכול.
היא עסקה ברכיבה מקצועית על סוסים, עברה פציעה, ועכשיו היא סייסת.
אולי הזרה תכיר את שונאי הזרים ותדבר עליהם בפתיחות.
אני שואלת אותה על הימנים הקיצוניים.
"לא, מה פתאום!
האנשים כאן עושים לי לב חם מאוד," היא אומרת.
זאת כבר התייפיפות של מבקרים מחו"ל שמתנגדים לכל דעה קדומה.
אני יוצאת לעשן.
מרטין שם בחוץ.
מדברים על אותו נושא, הנושא שלי, "אלטרנטיבה לגרמניה" כמובן.
אבל מרטין אומר שכל מצביעי המפלגה הזאת ושאר הימנים הקיצוניים נמצאים רק במזרח.
ושוב:
בכיוון אוזדום.
"אבל עכשיו בכנות, יש לכם בעיה עם פליטים?" אני אומרת במידה שווה של סקרנות וערמומיות.
"לא, אנחנו לא מכירים אותם, אין כאן פליטים.
אין כאן אף אחד." הוא מדליק לעצמו סיגריה.
"אבל זה יהיה נחמד אם פעם יבוא לכאן מישהו."
אולי מרטין מדבר על סורים, אולי הוא רק מדבר על חברים שלו, שרבים מהם עברו להמבורג או לברלין.
הוא מדבר על השיממון שבכפר, על הבדידות שלו.
"אבל יודע להעסיק את עצמי," הוא אומר ומתכוון לַדיג, הגברים הולכים לדוג כל יום, לפחות אלה שאין להם עבודה.
הם הרוב.
שוב אותו דיכאון קל.
בון ג'ובי צורח מתוך בקתת העץ, הגיע הזמן ללכת.
הבוקר האחרון פחות חשוך מהבקרים האחרים.
בוקר אכזרי.
הראש מתפוצץ משנאפס של דייגים.
פתאום נוהם הטלפון.
בסך הכול הודעה ממרטין.
"תצטרפי לדיג אחר כך?" הדיג הוא המפלט של מרטין, כך הוא סיפר.
ובכפרים האלה כל אחד צריך מפלט, כדי לא לשקוע בייאוש מרוב בדידות, מרוב שיממון.
מי שאין לו מפלט, עוזב.
השאר מחפשים.
הפומולוגים מגדירים זני תפוחים.
השתיינים שותים בבית הלבן.
הגברים ממועדון הדיג הולכים לדוג.
אבל אם אתה לא שתיין, לא פומולוג, לא דייג ולא מוצא משהו אחר, אז אולי כל מה שנשאר לך הוא אידאולוגיה ימנית.
אפשר בהחלט להיעשות נאצי באזור שפעם היה גרמניה המזרחית, במקום שבו לכאורה לא היו אף פעם נאצים, אני חושבת פתאום.
וגם:
האם נאצים כאלה יסתתרו היטב?
כמה זמן יוכלו להסתתר?
עד שימצאו רוב שחושב כמוהם?
אני מחפשת משככי כאבים בתיק, לוקחת אותם ואז חוזרת לספר של כריסטה וולף.
אני מוצאת שם ציטוט של גוטפריד בן:
"ערי המזרח, כה אפורות, עכורות מרוב אבק –אי אפשר לפרש אותן כך".
וולף ובן צודקים.
אני לא אמצא כאן כלום.
למה אנחנו לא הולכים למיקֶה, לרוברט או לקְנוֹזִי?
כי החבר׳ה אומרים שלמיקה, לרוברט ולקנוזי אין זמן היום, ואין ברירה, אנחנו מוכרחים שוב לעלות אליו, מוכרחים שוב להיכנס למאורה המעופשת של ואטאן בקומה העשירית, שיש בה ריח של כלב, למרות שאין לו כלב בכלל, והתריסים בה תמיד מוגפים, נעים זה בטח לא.
הוא יושב ליד השולחן ושוקל את הגראס במאזני היד המצחיקים שלו, ואז הוא מוסיף עוד קצת גראס ושוקל שוב, ואפשר רק לקוות שהוא לא יתחיל שוב לצטט שירים בפרסית.
מצד שני, מה זה בעצם משנה, הרי הוא בלאו הכי תכף יתחיל לדבר.
ואנחנו גם יודעים בדיוק מה הולך לבוא, הסיפור עם שבבי העץ שתקעו לדוד שלו מתחת לציפורניים, והסיפור עם הביצה החמה שתקעו לדוד שלו מאחורה.
ואז הוא מהנהן פתאום, כאילו עוד רגע תבוא בדיחה, אבל הוא רק מספר לנו שאבא שלו היה בנאדם אמיץ מאוד, בדיוק כמו שהוא, ואטאן, הוא בנאדם אמיץ מאוד, והוא שוקל ושוקל ומספר לנו על העלונים שנתנו לו לחלק בבית הספר, אבל הוא כבר סיפר את זה אלף פעם.
כבר אלף פעם הוא צייר לנו את הסמל עם גדר התיל ופרח הציפורן, ועכשיו הוא שואל אם אנחנו רוצים שיצייר לנו את סמל המפלגה הקומוניסטית.
אנחנו שואלים בחזרה אם הוא זוכר את הציור של אתמול, אבל הוא לא מקשיב לנו בכלל.
עכשיו הוא מתאר את סרט הקולנוע שראה כשירו באבא שלו, ואנחנו מכירים את זה לפרטי פרטים, ומכירים גם את ההרגשה הפתאומית שגרמה לו לעזוב את הקולנוע, אנחנו יודעים שאבא שלו דימם למוות ושהוא היה בנאדם אמיץ, רק לפני שתי דקות הוא הזכיר את זה.
אנחנו אומרים:
אנחנו צריכים ללכת למסיבה, ואטאן, אין לנו הרבה זמן.
הוא שואל אם אנחנו רוצים תה.
והוא מכין לנו תה ומדבר על נשים, וכמעט אפשר לחשוב שעכשיו יהיה בסדר, אבל אנחנו כבר רואים לאן זה מוביל, אל הדודות שלו מהים הכספי שהוא הסתתר אצלן עם האבא המת שלו, אלו באמת היו נשים, אנחנו כבר יודעים, עשר נשים שמנות, וכולן היכו בידיהן על הראש מרוב צער.
ואז ואטאן צוחק.
ואטאן צוחק לבד, לעצמו, בזמן שהוא מביא את התה ואז שוב מתחיל לתאר איך אבא שלו שכב במרתף רחוץ ומאופר, ואיך קברו אותו אחר כך בגינה, אנחנו כבר מכירים את זה בעל פה.
אנחנו אומרים:
ואטאן, קברת את אבא שלך ואז הסתובבת בים הכספי, שבו הנשים יורדות למים מכוסות, ופגשת את אַסְפָאֶל הקטנה, שהייתה שונה מכולן עם השיער הקצר שלה.
הלכת אחריה דרך השדות, על פני עצי רימון וגרוטאות של מקררים, והיא הייתה כמעט כמו נער והתיישבה על חומות, והנשיקות שלה היו כמו נשיכות.
אבל אתה חושב שאנחנו באמת רוצים לשמוע את כל זה שוב פעם, ואטאן?
אתה חושב שאנחנו רוצים לשמוע שוב פעם איך היא נעלמה פתאום ואיך השוטרים באו ובעטו לך בבטן כי הם ראו אתכם?
ואיך חשבת שיתלו אותך על מנוף בחצר הגרוטאות, ואיך השוטרים בסוף הלכו משם ולא תלו אותך על מנוף, ואיך אספאל יצאה מתוך אחד המקררים וצחקה כאילו היא לא פחדה בכלל?
לא, ואטאן, אנחנו לא רוצים לשמוע את זה שוב פעם, בטח שלא בפעם האלף, ולמה אתה מביא עכשיו עלי גפן ממולאים ומספר שוב את אותה בדיחה ישנה וקורא לעלי הגפן ״התחתונים של חווה״?
פשוט תשקול את הגראס, ואטאן, תשקול את הגראס.
וְואטאן שוקל ושותק ואז הוא אומר:
המלחמה, ואנחנו אומרים:
לא, ואטאן, עזוב את המלחמה עכשיו, תשקול את הגראס, כי מה, אנחנו לא יודעים?
אנחנו לא יודעים שגייסו אותך וערקת והיית צריך לחכות למבריחים שלושה ימים בתוך מערה?
מה, אנחנו לא יודעים שאספאל באה ורצתה לברוח איתך, למרות שהמבריחים התנגדו, ושאחר כך המבריחים בכל זאת הסכימו כי היא שלפה כסף מהכיס?
ושכל המבריחים קראו לעצמם ״עלי״, מה, את זה אנחנו לא יודעים?
אנחנו לא יודעים שרכבתם אז על סוסים דרך ההרים ושלא יכולת לראות יותר כלום מרוב שלג?
אנחנו אומרים:
כן, ואטאן, אנחנו בהחלט יודעים את כל זה, כבר רכבנו איתך אלף פעם דרך ההרים וכבר אלף פעם שאלנו את עצמנו יחד איתך, אם הסוס הולך קדימה או אחורה ואם אנחנו כבר בעבר השני.
ראינו את השלג הכחלחל ואת המנופים ואת גדר התיל, שבכלל לא היו ממשיים, ואנחנו יודעים שהעלי הכי חזק היכה אותך, ואטאן, כי היית תשוש כל כך.
ראינו את המסוקים שחגו מעל הכפרים בהרים, ואיך נאלצתם להתחבא בין העזים, ואיך נגעת בעמוד הגבול לטורקיה שלוש פעמים כדי להשתכנע שאתה לא מדמיין.
אנחנו יכולים לספר את זה מתוך שינה, ואטאן:
הייתם עשרים איראנים והתחבאתם בתוך משאית, מאחורי שטיחים, ולחברה שלך ירד דם מהאגודל, והיא ביקשה שתנשק אותו ורצתה לשמוע כל הזמן כמה אתה אוהב אותה, אבל לך כבר לא היה כוח לזה.
ומישהו הפיל את המְכל שלתוכו הייתם משתינים, זה היה מניף המשקולות מזָהֶדאן, ואתה בקושי יכולת לסבול אותו כי הוא רק הראה כל הזמן את הכתבה מהעיתון עם התמונה שלו והיה מדבר בקול רם מאוד על הפרסים שזכה בהם, גם כשעצרתם בתחנות דלק, ששם אסור היה לדבר בשום אופן, ידעת את זה?
תן לנו לספר לך, ואטאן, כי אנחנו יודעים הכול בדיוק!
אספאל נצמדה אליך כל כך עד שבקושי יכולת לנשום, ואז היה חור ביריעה ושוב ראית בפעם הראשונה בתים, ואטאן, גם אנחנו רואים אותם.
אההה, ואטאן אומר, בסדר, בסדר, הבנתי, אבל אולי תרצו ביצה חמה?
אולי תרצו שאדחף לכם מאחורה ביצה חמה כמו שעשו לדוד שלי?
והוא קם ומעמיד פנים כאילו הוא מתכוון ללכת לבשל ביצה, אבל אז הוא מרים גבה, ואנחנו אמורים להבין שזה היה בצחוק, ואנחנו מחייכים עכשיו כולנו ביחד, כן, אנחנו ממש כמעט מחייכים עכשיו, אבל בעצם אנחנו לא באמת מחייכים, אלא אומרים:
ואטאן, תעשה טובה, תשקול את הגראס.
והוא שוקל את הגראס, אבל הדיבור פשוט נשפך ממנו, הוא יוצא מהשפה התחתונה שלו.
יש הרי משהו שהוא עוד לא סיפר לנו:
איך הוא חטף פריחה כזאת שהוא היה מוכרח לגרד לעצמו את החזה במזלג עד זוב דם, זה היה כשהם כבר היו באיסטנבול, אספאל והוא, כל החורף הם גרו בחדרון זעיר והיו צריכים לחכות שם לַדרכונים.
והוא היה צריך לגדל זקן, ולגלח אותו רק לפני הצילום, כי אז העור מתחתיו יוצא בהיר וחלק, והוא היה נראה צעיר יותר, אבל הייתה לו פריחה גם בזקן וכל הגוף שלו היה עקצוץ אחד גדול.
ואז אספאל השתמשה בארון להבעיר אש לחימום, למרות שעלי אמר שאסור להשתמש בארון להבעיר אש לחימום, ואיך שהם רבו ואיך שהוא רצה לשכב איתה, ואיך שהיא רצתה לשכב איתו רק אם הוא אוהב אותה, ואיך הוא לא יכול היה להגיד שהוא אוהב אותה.
ושנגיד לו אנחנו, איך אפשר לאהוב מישהו באמת כשהתריסים כל הזמן מוגפים, וכשעלי מביא לחם רק מדי פעם, וכשהסחת הדעת היחידה היא הטלוויזיה הטורקית שמשדרת רק בין שש לתשע, וגם אז בעיקר סרטים רומנטיים שאתה לא מבין מהם כלום, רק ראבאבאבאבאב, שכנראה אומר ״אני אוהב אותך״.
אבל איך אפשר לאהוב ככה מישהו, שנגיד לו.
כשעלי הבוס מופיע עם הצלם ועם שתי בחורות ומתנהג כאילו הוא מלך במעיל הפרווה שלו, כשהוא תופס לאספאל בשדיים הכמעט לא קיימים שלה, וכשאספאל בכל זאת מחייכת בחביבות כי היא רוצה עצים לבעירה.
וכשעלי הבוס אומר שהם לא משתמשים במספיק סְפּירְט ושאיראנים לא יודעים להבעיר אש, וכשהוא רוצה להדגים להם איך מדליקים את התנור.
וזה בעצם מצחיק, אומר ואטאן, אנחנו לא חושבים שזה מצחיק?
איך שעלי הבוס התיז ספירט לתוך התנור וזרק לתוכו גפרור ואז נשמע פיצוץ, וענן ענקי של אפר צבע את כל החדר בשחור.
אבל זה שעלי הבוס נעלם אחר כך כעונש על הטמטום של עצמו והופיע עם הדרכונים שלהם רק אחרי שישה שבועות, זה לא ממש מצחיק, אבל בעצם הוא בכלל לא רוצה לספר לנו את זה, הוא הרי לא רוצה לנג׳ס.
הוא גם לא רוצה לספר איך עלי הבוס המשיך לעשות ממנו צחוק ואמר לו שיגיד בשדה התעופה שהוא פגוע מוח ורוצה לעבור ניתוח בגרמניה.
ושהוא באמת אמר את זה בשדה התעופה, ושהוא טס לגרמניה בתור טורקי ושעכשיו קראו לו עמיר חוּשאנְג ראבארזארֶה, למרות שזה מצחיק.
אבל הוא לא רוצה לספר לנו את זה, וגם לא שהשוטר בדלפק שיפשף את התמונה של אספאל והבין שזאת לא התמונה המקורית, ושהוא, ואטאן, לא יכול היה לעזור לה ורק בהה באצבעות של השוטר, ואז ניסה להגיד משהו על מזג האוויר, אבל היא כבר הסתלקה ונעלמה לתמיד.
והוא גם לא רוצה לספר לנו שפתאום הוא דווקא כן ממש אהב אותה, אלא אם אנחנו כן רוצים לשמוע את זה.
ואנחנו אומרים:
בעיקרון, ממש לא, האמת, במיוחד כי אנחנו כבר יכולים לדקלם את זה מתוך שינה, ואטאן, פשוט תשקול עכשיו את הגראס!
והוא שוקל את הגראס ואומר:
אוף, המשקל הזה דפוק, אני אתן לכם בחינם!
או, אלה מילים, ואנחנו מודים לו.
אנחנו קמים לצאת סוף סוף למסיבה, וְואטאן עוד שואל, כמובן, אם הוא יכול להצטרף.
אבל אנחנו אומרים:
לצערנו אי אפשר, ואטאן, זו מסיבה פרטית, מצטערים, אתה בטח מבין את זה?
והוא אומר שהוא מבין, אבל אז הוא בכל זאת בא איתנו, כי הוא רוצה ללכת לקיוסק, זה הרי באותו כיוון, אבל אחרי שנפרדנו בקיוסק אנחנו שמים לב שהוא ממשיך ללכת אחרינו.
בכל פעם שאנחנו מסתובבים, הוא מסתתר בצל, וכשאנחנו מגיעים בסוף למסיבה, יש לנו הרגשה ממש משונה.
לפני הבית מחכות הבחורות שביקשו שנביא להן גראס, הן מסתכלות עלינו, אבל נראה שהן בכלל לא מתעניינות בנו, בעצם הן רק זוקרות את ראשן ושואלות:
מה זה שם אחריכם?
ואנחנו אומרים:
זה ואטאן, אנחנו קונים ממנו גראס.
*Andreas Stichmann, 2013 © לפני החוק עומד שומר סף.
אל שומר הסף הזה בא איש מן הכפר ומבקש רשות להיכנס אל החוק.
אבל השומר אומר שעכשיו אין הוא יכול להרשות לו להיכנס.
האיש חושב רגע ושואל אם יורשה לו להיכנס אחר-כך.
"אולי," אומר השומר, "אבל עכשיו לא." מאחר שהשער אל החוק פתוח כתמיד והשומר זז הצדה, האיש מתכופף כדי להציץ דרך השער פנימה.
השומר רואה זאת והוא צוחק ואומר:
"אם זה מושך אותך כל-כך, נסה להיכנס בכל זאת, למרות האיסור שלי.
אבל שים לב:
אני חזק מאוד.
ואני אינני אלא אחרון השומרים.
ובין אולם לאולם עומדים שומרי סף שכל אחד חזק מחברו.
וכבר השומר השלישי מראהו קשה מנשוֹא אפילו לי." קשיים כאלה לא צפה האיש מן הכפר;
החוק הרי חייב להיות פתוח לפני כל אחד ובכל עת, הוא אומר בלבו, אבל עכשיו, כשהוא בוחן ביתר עיון את שומר הסף במעיל הפרווה שלו, את אפו המחודד הגדול, את זקנו הטָטָארי השחור, הארוך והקלוש, הוא מחליט שבכל זאת מוטב לו לחכות עד שירשה לו להיכנס.
השומר נותן לו שרפרף ומושיבו בצד הפתח.
שם הוא יושב ימים ושנים.
פעמים רבות הוא מנסה לקבל רשות להיכנס ומַלְאה את שומר הסף בהפצרותיו.
לא פעם השומר חוקר אותו קצרות, שואל אותו על מולדתו ועל דא ועל הא, אבל מתוך שוויון נפש, כדרכם של אדונים חשובים, ובסוף הוא שב ואומר לו תמיד שעדיין אינו יכול להרשות לו להיכנס.
האיש, שהצטייד היטב לקראת מסעו, משתמש בכל מה שיש לו, יקר ככל שיהיה, כדי לשחד בו את שומר הסף.
והשומר אמנם אינו מסרב לקחת כלום, אבל שב ואומר:
"אני מסכים לקחת את זה רק כדי שלא תחשוב שהיה משהו שיכולת לעשות ולא עשית." במשך השנים הרבות האיש מתבונן בשומר הסף כמעט בלי הרף.
הוא שוכח את שאר השומרים והשומר הראשון הזה הוא בעיניו המכשול היחיד המונע את הכניסה אל החוק.
הוא מקלל את מזלו הביש, בשנים הראשונות בקול רם ובלי מעצורים, ואחר-כך, כשהוא מזדקן, הוא רק רוטן בינו לבינו.
הוא נהיה ילדותי, ומאחר שמתוך ההסתכלות רבת השנים בשומר הסף גילה גם את הפרעושים שבצווארון פרוותו, הוא מבקש גם מהפרעושים לעזור לו ולהזיז את השומר מדעתו.
לבסוף ראייתו נחלשת ושוב אין הוא יודע אם באמת מחשיך סביבו או רק עיניו הן שמתעתעות בו.
אבל עכשיו אין ספק שהוא רואה באפלולית כמין זוהר המפציע בעד פתח החוק ואינו כבה.
ימיו ספורים עתה.
לפני מותו, כל הניסיונות שהתנסה בהם במשך כל הזמן מתלכדים בראשו לשאלה אחת שעדיין לא שאל את שומר הסף.
הוא רומז לו, שכן אינו יכול עוד לזקוף את גופו המאובן.
השומר נאלץ להתכופף אליו כפיפה עמוקה, כי הֶפרש הגובה השתנה מאוד לרעת האיש.
"מה עוד אתה רוצה לדעת?" השומר שואל, "אינך יודע שׂובעה." "הרי כל בני האדם שואפים אל החוק," האיש אומר, "ואיך זה כל השנים הרבות האלה לא ביקש איש זולתי רשות להיכנס?" השומר רואה שהאיש כבר נוטה למות, וכדי שעוד יגיע אל חוש השמיעה הגוֹוע שלו הוא מרעים עליו בקולו:
"שום איש זולתך לא היה יכול לקבל רשות להיכנס לכאן, כי הכניסה הזאת נועדה רק לך.
עכשיו אני הולך וסוגר אותה."
*מתוך הקובץ "רופא כפרי וכתבים אחרים שהתפרסמו בימי חייו של הסופר", הוצאת עם עובד, 2000. עיבוד לרדיו של "לפני החוק" מפי אורסון וולס 1962
אימא הסתלקה בעשרים באוגוסט אלף תשע מאות תשעים ושמונה בסביבות השעה אחת-עשרה וחמישים בלילה.
בעשרים ואחד באוגוסט אלף תשע מאות תשעים ושמונה בסביבות השעה שמונה ושלושים בבוקר אבא התקשר והודיע לי את זה:
״אימא מתה הלילה בסביבות אחת-עשרה וחמישים.״ חזרתי למיטה והמשכתי בקריאת קומיקס הברווזים שהפסקתי בערב הקודם.
הסתלקותה של אימא הייתה צפויה כבר זמן רב.
באמצע אפריל אלף תשע מאות תשעים ושבע אבא התקשר ואמר שבכל רגע האיברים עלולים לקרוס.
בתשעה-עשר באוגוסט אלף תשע מאות תשעים ושמונה שקעה אימא בפעם האחרונה בתרדמת, אחרי שכבר כמה ימים לפני כן חדלה לאכול וחדלה, כלומר חדלה באופן סופי ומוחלט, ללכת.
רק שכבה במיטה ובחנה כמדומה בלי הפסקה את כפות הרגליים.
מחלון חדרה נשקף הפארק, אבל היא לא השקיפה אליו יותר.
אמי חסרת החלונות!
אחרי שימים ושבועות הייתה מגדפת את אבי על כך שאינו חוזר הביתה בזמן והילדים מתנהגים לא יפה בזמן הארוחות, פתאום היא התחילה לומר מפעם לפעם רק ״אה, הנה אתה״ או פשוט רק ״אבא״, או ״אבא״ בשאלה, כאשר אבא היה נכנס לחדרה בבית החולים וביקורו אצלה היה מתחיל.
היא הייתה כחושה ושקועה במיטתה.
היו לה כתמים בכל מקום.
כששאל אותי אבא יומיים לפני הקבורה אם ארצה לראות אותה עוד פעם, השבתי בשלילה.
בעשרים ושמונה באוגוסט אלף תשע מאות תשעים ושמונה בסביבות עשר בבוקר אימא נקברה.
השלכתי ורד צהוב אל הבור.
הוורד היה מוכן במשהו מעין קופסא.
שולחים יד אל הקופסא ומוציאים ורד.
אחר כך משליכים את הוורד אל הבור המוכן.
אבל זה לא שחושבים על חיים שנזרקו ונדחפו פנימה, משליכים את הוורד לבור ובוכים.
אני זוכר את אמי בעין טובה.
היא יושבת זקופה במיטה, לבושה בסוודר לבן כנגד הקור.
היא שואלת אותי אם שלומי טוב, ואני משיב בחיוב.
היא אומרת שכנראה לא תחזור יותר הביתה.
בסך הכול היא עכשיו צלולה להפתיע.
יש לה צלילות מפתיעה.
פתאום היא נעשתה אישה זקנה, דבר שמעולם לא הייתה.
היא מזדקנת עכשיו מיום ליום.
היא נזכרת שכבר הרבה זמן אני לא גר יותר בבית.
גם היא כבר לא גרה יותר, היא אומרת, אבל היא לא יודעת איפה היא גרה עכשיו, בעצם, ואם עוד יש לה דירה בכלל.
היא פשוט גרה פה ושם.
כשאימא הסתלקה ואבא התקשר להודיע שאימא מתה הלילה, חזרתי למיטה וחזרתי לקריאה ולעכברים לברווזים לסקרוג׳ מקדאק הקמצן.
הדוד קמצוץ בדיוק עומד להגדיל שוב את עושרו עד בלי די.
הלוגיסטיקה שהוא מפעיל לשם כך עלובה מאין כמוה.
הלוגיסטיקה הזאת כוללת את האחיינים שלו.
והם תמיד מצליחים להציל את המצב ברגע המכריע.
לדונלד תמיד נמאס סופית מכך שסקרוג׳ מעביד אותו בלי לשלם לו.
ככה זה.
האם דונלד הוא החיים וסקרוג׳ המוות?
עכשיו לא תוכל עוד להתקשר ולשאול מה שלום אימא, תפסתי.
ואף פעם לא הלכת עם אימא לקולנוע ואף פעם לא הלכת עם אימא לתיאטרון, תפסתי.
בכלל לא הלכת איתה אף פעם לשום מקום.
יש כל כך הרבה מבטים אחרונים, שאני בכלל לא זוכר מתי בדיוק ראיתי אותה בפעם האחרונה.
אמנם בשישה ביולי אלף תשע מאות תשעים ושמונה בסביבות עשר בבוקר, ראיתי את אימא בפעם האחרונה, על כל פנים.
אני מנופף לה בידי עוד פעם אחת, והדלת האפורה הכבדה עם הידית המחמיאה לכף היד מחליקה לאיטה אל המנעול הבטוח.
במחלקה הזאת שוכבים הרגל השבורה והמוות זה לצד זה.
הדרך החוצה מובילה לאורך המסדרון.
לאימא יש קשיים עם הלשון, אבל קולה לא נפגע מזה.
היא מתקשה לבלוע וצריכה לשתות רוק מלאכותי.
בחג השבועות של אלף תשע מאות תשעים ושמונה ביקרנו אותה בפעם הראשונה אחרי אשפוזה הראשון מרצונה החופשי, שהיה גם האחרון.
היא במצב עלוב כל כך, שחוץ מלשבת על ידה במשך שעות ולשתוק אני לא מסוגל לעשות כלום.
אפילו להביט אני לא מסוגל.
אפילו להניח בגניבה את היד על שמיכת הצמר הכחולה אני לא מסוגל.
ברברה יוצאת תיכף ומיד מהחדר, שצופת דמעות, בקושי ראתה את אימא שוכבת לה ככה עלובה שכזאת וכאילו כמעט כבר הסתלקה כחושה מצומקת הגולגולת שלה רק עצמות, וכבר יוצאת מהחדר.
מה הייתי אמור להגיד לאימא?
שוב ושוב היא מצביעה בחטף על דמויות מוזרות על הקיר שם או על השולחן כאן.
תוך כדי כך היא זוקפת מעט את ראשה ככל יכולתה ומתאמצת להביט בעיניה הקטנות היישר אל תוך ממלכת הרוחות שלה.
איזה טעם היה לומר לה שאין שם כלום מלבד פרח, מכל סבון נוזלי חיית עץ בצבע עור שתמיד הייתה אצלה?
היא לא הייתה מאמינה.
היא הלוא רואה ציפורים מעופפות ופרצופים.
כשברברה חוזרת ונכנסת לחדר, אימא בדיוק שתתה קצת תה מהספל עם הפייה ונאלצה להקיא.
ברברה מנגבת לה את הנוזל החום, את תה המרה, מהפה ומהסוודר הלבן.
כמה לא מנומס, אומרת אימא במבוכה.
לא, היא לא יכולה לסבול את זה, הרי כל חייה היא הייתה תמיד טיפ-טופ כל כך.
את הסוודר הלבן אפשר כנראה לזרוק עכשיו, ובכלל היא לא יכולה לסבול יותר את כל המצב הזה, ובערבים מתקיימות מעליה מסיבות סוערות, עם הטרדות מיניות וכל זה.
היא מתפעלת בשתיקה מהטבעת הכסופה שלי, שהייתה משאירה אצלה בשמחה.
אבל האצבע שלה בטח רזה מדי בשבילה.
בין המשפטים יש לה רגעים של פיזור נפש, התאבנות הפנים, מבט שקוף.
בשבועות אימא הייתה במצב עלוב כל כך, שכל גופי ישב לידה כמו יצוק בקהות חושים.
אימא, כך נראה, לא פחדה כלל.
לאט לאט אני מתחילה להזדקן, כנראה, היא אמרה פתאום לפני שנים.
לפעמים היא אמרה:
אני מזדקנת.
עד שיום אחד היא אמרה:
הזדקנו.
היא יושבת בבית על הספה.
היא לא מצליחה להיזכר במשהו.
היא זוכרת היטב שהיא לא מצליחה להיזכר בשם כלשהו.
לא, היא אומרת, אני מרגישה בהחלט שהזדקנתי.
היא לא מצליחה להיזכר.
בשבועות דיווחה אימא על פגישות ליליות עם אביה, על חקירות ליליות ועל פקפוקיה אם הכול מתנהל כאן כשורה, מפעם לפעם ראתה איזו דמות מוזרה בחדר, על התקרה או צמוד למיטתה, מפעם לפעם רצתה שיגישו לה את הקרם האהוב עליה היקר-שזו-שחיתות כמו שאמרה, כדי למרוח את ידיה ההולכות ומתייבשות, שאותן, בניגוד לרגליים, היא בכל זאת עוד יכולה, לכל הפחות, להזיז לא רע, גם זה משהו.
ומה שלא נתן לה מנוח היה אובדן טבעת היהלומים הכסופה שלה היקרה-שזו-שחיתות כמו שאמרה, שנעלמה לה כאילו בלעה אותה האדמה.
זה בגלל האצבעות שלה, רק בגללן, כי הן נהיו רזות כל כך כולן, עד שכל מה ששנים לא עלה עליהן, נופל מהן, בסוף נופל.
עכשיו אני מניח סוף-סוף את ידי בעדינות על השמיכה, שמתחתיה תחובות רגליה הכחושות לגמרי.
רגליים מנוחשות.
היא כחושה כל כך, עד שגידי צווארה צומחים מגופה כמו ענפים יבשים כחושה כל כך.
פיקת גרונה מזדקרת לפנים כאילו היא רוצה להתקיים לעצמה.
הזרועות כאילו מחשבות בכל רגע להתקפל ולהתנתק, כל גופה מריונטה חסרת מפעיל שמישהו סיבך את חוטיה.
היא מראה לי את המגזינים שלה, כן, היא רוצה שימשיכו להביא לה אותם, למרות שהיא כבר לא יכולה לקרוא בהם, רק להסתכל בתמונות.
הנה, זאת האופנה הבאה, זה מוצא חן בעיניי?
בעיניה לא, היא אומרת.
כפות הרגליים מגרדות לה, אבל היא לא יכולה לעשות כלום נגד זה, הרי היא לא יכולה יותר להרים את הרגליים, וכבר הרבה זמן שלא ניסתה בכלל.
כמה דקות היא יושבת שוכבת חושבת על משהו אחר, ואז מתעוררת בה ההשערה שהיא צריכה בבת אחת גם לחרבן וגם להקיא, אבל היא לא אומרת את זה ככה.
יש לי פתאום בחילה בלתי מוגדרת, נפלט לה.
קוראים לאחות, אנחנו פוסעים במסדרון הלוך ושוב עד שאימא שוב מרגישה יותר טוב.
אני שם לב ששיערה הדהה מונח עכשיו לצד ראשה והוא מפוצל עוד יותר משהיה קודם לכן.
אל תדאגו, אמרה אימא כשביקרתי אותה אחרי הניתוח הראשון שלה.
עכשיו היא לא אומרת שום דבר מהסוג הזה.
כל המצב מביך אותה.
היא לא יכולה ללכת לשירותים בלי עזרה.
בכל פעם מרימים ומושיבים אותה על כיסא.
הרי פעם הכול היה אחרת לגמרי.
היא יודעת שהיא לא אדם מרוצה, בכלל לא, אבל שהמצב יתדרדר עד כדי כך, את זה היא לא תיארה לה בחיים.
היא מאחלת לנו כל טוב.
מבקשת שנפתח קצת את דלת המרפסת, האוויר בחדר מחניק ובלתי נסבל.
האם גם אנחנו מרגישים בזה.
היא נרדמת או מדמדמת לשעה קלה.
היא עדיין מרכיבה את המשקפיים הגדולים שלה, ואפשר לראות דרכם כתם מתחת לעין השמאלית.
רואים ברור מאוד כתם אדום כהה.
מעולם לא שאלתי אותה למה יש לה כתם שם מתחת לעין השמאלית.
אם שואלים אותה ישירות מה שלומה, היא עונה תמיד ששלומה טוב.
לכולם היא אומרת ששלומה טוב.
שלומי טוב, היא אומרת לכל מי ששואל אותה.
מעולם לא שאלתי אותה אם היא מתכוונת למות בקרוב.
כשהמחלה הגיעה לכבד, אבדה, מן הסתם, כל תקווה.
היא לא אמרה לאף אחד שעכשיו כנראה זהו זה, נגמר.
שום אמירה על המוות.
אף לא מילה.
לפעמים הייתה פורצת בבכי ומעמידה פנים כאילו יש לה שיהוק או יובש בפה או משהו מוזר בגרון.
אבא אומר שמעולם לא דיברה על המוות.
היא שמחה כשבאו לבקר אותה.
היא לא התלוננה כשהמבקרים היו צריכים ללכת.
רק על אבא התלוננה, בלי הפסקה התאוננה באוזניו ובאוזני כולם, שהוא אף פעם לא עוזר לה, הוא בא והולך מתי ולאן שמתחשק לו, הוא זונח אותה כאן לאנחות, הוא תמיד מאחר, פעם זה לא היה ככה, הוא לא עומד בהסכמים שלהם, ורוב הזמן הוא פשוט לא נמצא.
אבא נשא את הגידופים הללו תמיד באורך רוח מוחלט.
מקטורנו המשובץ המסודר, והיא עטופה בכתונת הלילה שלה.
שיבוץ עבודה, שיניים משובצות עששת.
אופן הילוכו של הסוס, דהירה מהירה.
הרס חלקי-העצמות.
להתקדם בעוצמה בקריירה.
מקמוק, רקבון.
כמו שהיה הולך פעם ללשכה, הולך לעבודה, כמו שהיא מסתלקת בצורה מוחשית.
אין אפשרות שלישית.
בעבר הייתה בוכה בגלוי.
גלוי פירושו בבית.
להערכתי זה היה בכי מתוך מרירות.
גם רק לעתים רחוקות הייתה לה שפעת או ״עניינים עם הלב״, כמו שקוראים לזה בסיפורי הסבתא, במשך ימים היא הייתה שוכבת בימים ובלילות במיטה בווילונות סגורים או פתוחים לרווחה ולא היה אפשר לדבר איתה אבל ממש רגישה להגיד לפעמים בוקר טוב אבא שלח ושכבה ככה בכותונת לילה במיטה במשך ימים עם אותה שום-מילה, שאז לא הייתה קיימת, בדיכאונות.
אימא, שכובה במיטה, כבר אז מדפדפת במגזינים, בחשאי ובמסתוריות.
אבל זה לא היה יותר מסירוב.
ניצול אופנה.
ויצאה.
ונכנסה שוב במקום אחר.
כלומר אל חדר החולים.
אל קיטון ההירקבות.
אל בית הקברות.
אל ההתפזרות, הסתלקות.
הסתלקה מאיתנו.
איפה אפשר למקם את זה?
הערות.
שפת פיתיון.
לדבר על אימא כעל משהו לא ערוך.
פרגמנט, הערה בשולי הדף.
הטרמה, פער ומתיחה.
צורה ושבירה, מסלול ומחיקה.
מחלה היא הלוא תמיד גם מחלה של התודעה.
הדבר שהכול נע לעברו.
סיכום החיים כהודעה:
יש סרטן במעי.
אבל לאימא לא מדווחים כלל בישירות שזה כבר בשלב מתקדם.
עד למותה הייתה לה רק ידיעה פנימית, משהו ששיערה בחרדה כשבמשך שבועות לא יכלה יותר לחרבן.
היו לה כאבים בל יתוארו, והיא יכלה למקמם בדיוק, כלומר בכיוון המעי.
יום אחד היא הולכת לרופא ואומרת, יש שם משהו.
כן, היא מרגישה את זה, כבר חודשים.
הרופא מצלם תמונות.
הוא נעמד לפני אמי ואומר, יש שם משהו.
האם יכול להיות שיש משהו כמו מודעוּת לכך שיש שם משהו, שואלת אמי את הרופא.
לא בלתי אפשרי שידעת מראש את מה שאני מספר לך עכשיו.
ושידעת אם המצב גרוע.
שהוא באמת גרוע.
ואחר כך רק סיכום סיכום סיכום.
להעמיד לנגד העיניים.
מנת פרידה יומית.
בערב עשרה בינואר אלף תשע מאות תשעים וארבע אני מוזמן לארוחה.
ברווז שמונה מעדנים.
על השולחן המופז באור נרות הגישה המארחת את עצמה.
מיד אני רוצה לשלוח את לשוני אל בין ירכיה.
טלפון.
כאן אבא.
אימא חלתה במחלה קשה.
סוף התמסורת.
זה היה באלף תשע מאות תשעים וארבע.
וככה הסתיימה הארוחה.
מחלה קשה נשמע גם היום כמו סוף החיים.
שלא לומר כבר שוכבת על ערש דווי.
שמונה מעדנים קרים.
לא אוכלים יותר.
מאז אלף תשע מאות תשעים וארבע לא אכלתי יותר.
״כן לחבוד או לי!״ הידע הסימפתטי עצמו הוא גידול סרטני וכילה כל יזע ושקדנות ומלאי.
מה הוא זה שהאדם חושב?
לאן הולכות המחשבות אחרי שכבתה מערכת ההפעלה?
האם זה חג בהתמדה בתוך עצמו?
האם מחשבותינו ממשיות, האם מחשבותינו באמת חסרות חלון?
שאלות שאין להן נגיעה לאימא.
לא לגעת באימא!
אימא, החשיבה הזרה.
אף פעם אינך מגיעה עד הלום!
מן הסתם פני הדברים הם כך, שכל חשיבה היא זהה – ומיד נמחקת.
היו בחיינו שיחות יפות.
אבל על מה הן כבר נסבו.
חשוב לדבר על מזג האוויר ועל אוכל.
אימא אהבה לדבר על מזג האוויר ועל אוכל.
בואו שבו ואל תדברו הרבה כל כך על דברים שאי אפשר לאכול.
יכול היה להיות משפט שלה.
ואילו מזג האוויר היה משהו פנימי בתוכה, היא יכלה לחוש אותו, זה גמר אותה ושימח אותה.
אימא הייתה לא מהחברה הזאת.
אני חושב שהיא הייתה מהמלחמה, ואת הכול היא השוותה למה שהיה מהמלחמה.
וככל הנראה היו רק מעט דברים חופפים.
את ילדיה לא חינכה כמידת החברה, כלומר החברה תמיד הייתה לה לרועץ בענייני חינוך, כלומר החברה תמיד הייתה לה לרועץ, רוצה לומר היו שם דעות קדומות, מעין נקודות מתות הדדיות, הבטחות שלא ניתן להחיות, היא הייתה רוכבת על אפניים בדרכה המפרכת לבית הספר, למדה ענייני רוקחות, זה היה אחר כך, ואז הגיעו כל מיני שבירויות, הווה פתאומי שהגיע לפתע כל כך, שימה-בעולם שהוגשה לה, למען האמת היא תמיד נסעה לבית הספר בדרך האופניים שלה.
הייתי שמח לדעת אם היה לה מאזן מחשבות, כמו שהיה לה מאזן משק בית שבו ערכה רישום של הכול וכתבה הכול, אבל ככל הנראה לא כתבה כלום מלבד בענייני משק בית, כוסות הפירות, המתכונים, המכתבים המעטים בכתב ידה הכחול היפה, עם מולדתה.
נישואי משק הבית שלה, כתב יד שלא ניתן להעלות על הדעת יפה ממנו.
זרימה חיננית.
לבסוף לא יכלה עוד לטלפן בעצמה, אבל היא בהחלט דיברה כשמישהו היה על הקו.
קולה כתב-ידה.
לבסוף לא הבינה עוד את האל"ף-בי"ת של המספרים, הכול חמק ממנה, כל מה שיוצר חיבור כלפי חוץ, במקום שהוא בזרימה לתוך הראשים.
בחדרה, שכעת הוא עזוב, אני פותח את הארון לרווחה ודג ממנו פתק אחרון בכתב ידה המקומט והמרועד.
והנה היא שוב, אותה הובלה חמה יפת-יד אותו אל"ף-בי"ת שנשכח לבסוף עם עקבות של היות-ילדה במתחם המוגן כשקריאה עוד הייתה קריאה לגילוי.
מישהו אמר לה שם כלשהו רחוב משהו מרשימת הסידורים או משהו עלה בדעתה והיא העלתה את זה על הכתב.
מצוף מיקום שעת-כושר שנוצלה בחטף.
מה שנשאר הוא כתב-יד.
היא מנסה לפענח את הפתק.
היא לא מסוגלת יותר לקרוא נוף.
והיא שוב ושוב חוזרת על זה, ראוי ויכול אינם שונים בהרבה מלא יותר ממספיק.
שבועות לפני מותה היא נזכרת בגרב שכבר שנים שכחה לתקן.
עכשיו שהיא יושבת בכורסה שלה בנינוחות או בנינוחות יחסית היא רוצה לתקן את הגרב הנשכח הזה.
גם המחט הזורמת אינה נאותה.
זה לא מוביל לשום דבר.
מאחר שהיא מבחינה שזה לא מוביל לשום דבר מלבד לזמן ולשום דבר מלבד לזמן מבוזבז, היא פתאום פשוט יושבת לה שם ואילו בא אדם ולוֹ זקן-אור, אותו פטריארך חסר-זמן ולא-דייקן,1הייתה מיד מתביישת גם בשבילו..
אין לך משהו טוב יותר לעשות?
הקזת דם.
עכשיו, שהיא מתה, היא זרה.
איך קורה שכשאדם מת, הוא נעשה זר?
עכשיו, כשאדם מת, הוא זר.
איפה נמצא ה״כש…״.
האם חייה הם זיכרון זר, שואל את עצמו כעת שאר הבשר שנשאר.
הכול נובט.
פלא גדול ישש בעולם על כך שהכול בכל זאת נובט עכשיו משהיא מתה.
האֵם שהותרה מהמלחמה, שהלכה לאיבוד בדרך.
לאן שהמחשבה הולכת כשהיא נחשבת.
האם אין מוזיאון ישיר כשאדם מניח אחריו את ארונותיו ואת דלתותיו, את מדרגותיו ואת צינוקיו, את ענייניו הסודיים?
היא פותחת את מגירת המכתבה שלה ושום דבר מלבד מפתח ונייר-פיתוח.
היא תמיד פשפשה שם.
מחלקת-אבדות ותיבת-אוצר נעולה כאחת.
יש שם רגע של זמן פני ילד.
כבר מזמן אין מנעול בשביל זה.
מי בכל העולם עוד עשוי לאחד את זה לכלל מחשבה/חיים?
פתק מלא בשמות, חבילת-שמות ריקה.
מתכונים תצלומים מרשמים.
והתמונה עם סבא בחלוק רופאים וחפצים קטנים שלא השתמשו בהם ואף אחד לא צריך יותר.
גומיות שנשמרו חֲרָטים שמעולם לא השתמשו בהם.
עולם סדנת אי-הרכבה.
דרכון.
מִילה.
אי-חזרה.
נפילה.
תצלומים של אבא בכל השנים.
שיטת-סידור כרטיסיות-רישום.
כי אתה מה שאינך מאבד לעולם, עליך לבַכּות תמיד.
זה יכול היה להיות משפט שלה.
היא לא איבדה כלום.
היא הסירה מעצמה הכול.
היא אפילו לא יכלה לומר, הסדר שלי נראה תמיד כל כך לא-מסודר.
הסדר שלה נראה כמו כל סדר.
מְנִיָּה ותו לא.
שִׂימה.
שיטות מפתח.
מנעולים שלא ניתן למוֹצְאָם.
מוטות-מתכת שבעזרתם פותחים את גג המכתבה.
התגלות, ככל הנראה.
כבר שנים שאני לא מצליח.
כבר שנים אני מניח שמאחורֵי ובתוך הדברים שידות קופסאות חדרי-אחסון נמצא אוצר משהו מוכר הרדמה פוטוגרפית, החוטפת אותי אל הארץ של אמי, המאפשרת לי להרף-עין של נשימה לעמוד באומץ בנוף שלה דיסלדורף בּיטבּוּרְג נוֹנֶנוֶרְת ונוֹיֶרבּוּרְג פעם הייתה איתנו שם, פעם הצביעה לשם מחלון המכונית הנוסעת שבה ישבנו ואמרה ששם הייתה פעם לגמרי בעצמה.
אבל את מבטא לשונה, שכבר היה לוקסמבורגי, אהבתי במיוחד.
שעות הייתי מקשיב לו בלי להבין מילה.
היא הייתה יכולה לשיר אותו כשהיינו בגַייכְלינְגֶן שבסמוך לגבול לוקסמבורג בביקור אצל גְרֵטֶה, מנהלת משק הבית של סבא וסבתא.
יום אחד סיידו מחדש את המשק של גרטה.
חשבתי שאני עושה לה טובה והצמדתי מאות זבובים במחבט הזבובים לקיר החיצוני שסויד זה עתה.
זה נראה כאילו החזית ועליה הסיד הטרי חלתה בחצבת.
אחר כך עשיתי כדרך זבוב וברחתי משם.
אנחנו צעירים וזה היה יפה,2אמר פעם מישהו.
בתצלום האחרון שלה אימא כבר לבושה בשמלה שבה תיקבר לימים.
היא תמיד הלמה אותה, ומפני שזהו התצלום האחרון שלה, אומר אבא.
תשעה חודשים לפני מותה, אימא כבר נראית בבירור וחצי מכורסמת ממוות, כמו שאומרים.
כאילו עליה לתפוס עמדה בלי הכנה ובתוך זמן קצר ביותר, בעוד שרק להיות נוכחת כבר היה בשבילה מאמץ עילאי.
הכול נקרש לכדי כביכול.
מדי יום היא עומדת מולי.
האם אני חולם, האין היא מתה?
אני יודע את זה לפני ולפנים.
אני לא מסוגל להגיע לשם.
לא לשכוח את באס יאן אדר, שבתשעה ביולי אלף תשע מאות שבעים וחמש יצא אל הים מקייפ קוד במפרשית קטנה וביקש לחצות את האוקיינוס האטלנטי בכיוון אנגליה.
לא הצליח!
קליפת אגוז חצי רקובה.
זה הכול.
התהפך.
קצת מערבית לאירלנד.
הוא עצמו נעלם.
הקזת אדר.
״גופי, בהתאמנות לקראת טביעה״, הוא כתב פעם ואחר כך ״I’m too sad to tell you״, אותו סרט שישה-עשר מילימטר נפלא של בכי חסר עכבות.
זה הדבר.
חלל של בכי.
והאם אחרי זה יש רגע של שלווה?
האם אחרי החלל הזה הכול יצא החוצה?
לפעמים הרי הבכי שלך עצמך הוא כזה שאתה עצמך אינך יכול להבדיל בינו ובין בכי של סרט.
אדם לומד ובוכה במשך כל חייו.
שֶמֶן.
זוהַר-נר נוזלי מספיק לחמישה ימים אור נצחי.
ולשוב.
ולחשוב שוב.
הזיכרון הוא עץ.
זר פרחים.
תפילה שהתחילה ומיד הופסקה.
יום פטירה כטבעת זיכרון.
פרח אביב מנץ עם שורש.
קערה.
ולשוב.
להפוך אדמה.
להיות לחורף.
ולעמוד בצד.
תמיד לבוא לשם ולהיכנס עד שמישהו בא אליך.
למשש אדמת עשב, למסע תיירים.
אולי גם עם אותה תמונה בל תתואר על השפתיים עם אותה התאבנות או תנודת ראש שכבר אי אפשר להוציא לפועל.
שם כמו שהיא שוכבת שם.
כמו שהיא יכולה לעשות עוד רק מעט.
להתהפך ככה למשל – אי-אפשרות.
היפרדות – בלתי-אפשרי.
קוצר-ראייה בלי ברכת שלום בחזרה.
קוצר-ראייה וכל החדר בַּפָּנים.
להיכנס.
לעמוד בצד האחד.
בשני.
החיים הם היגמלות.
וגם המוות עוזר בזה כמוהו.
שוכבת בודדה לגמרי על ערש הדווי.
לאבא כבר נעצמות העיניים.
המוות הצפוי לה זה שעות אבל כבר ימים אינו מגיע.
תרדֶמֶת בראש מתוח לאחור.
לבושה בלְסוּטָה.
בלי מילים אחרונות.
הייתה והלכה.
ערטילאוּת.
ולאן זה מוביל.
לאבא נעצמות העיניים.
הוא הולך עכשיו הביתה.
חדר ריק מאדם ובודד ואימא מסתלקת בו.
היא הרי לא אומרת, לך הביתה, אני צריכה למות עכשיו.
ללכת לעולם שמעבר.
להתפגר.
להתפוגג.
לפנות מקום.
כל החיים לא לשמוע כמו שצריך.
כל החיים לשאול את עצמך:
הבנתי את זה נכון?
ולרצות להבהיר דברים.
מערכת ההפעלה ״אימא״ בדקה כביכול לאורך כל חייה את נקודות הממשק שלה.
אולי לא היו לה כאלו בכלל.
כירה המתלהטת מעצמה.
מה שיפה בעצם, אשרֵי הזורח אל תוך עצמו.
מה שלוהט ביובש כה גדול בסדין.
כה א-פוליטי בעשרים באוגוסט אלף תשע מאות תשעים ושמונה.
איך אנחנו נכנסים לחדר וחושבים שאנחנו חוטפים שבץ.
איך פתאום הכול נידום שם.
איך אנחנו שומעים בַּנִשמע את השמיעה.
אולי זה משהו שלעולם אינו פוסק, אותה גוויעה שלעולם אינה פוסקת.
אותה זרוע דקיקה המבצבצת מן הסדין.
היד הזו חסרת הטבעות הכמהה לטבעת.
הגוף הזה המרתפי בשלמות, שבעצמו אינו מסוגל לתפוש זאת.
אתמול היה שלם עוד יותר, אומר לעצמו הגוף הזה שוב ובשמחה.
כמה זה רציני פתאום, שאי אפשר לעשות את זה יותר.
שוב ושוב היא מבינה כל מיני דברים לא נכון.
כמו למשל ההתכחשות הנמרצת לכך שהיה לה בן כלשהו.
״מה זאת אומרת הבן שלי ביקר אותי?!״ עד לאחרונה אימא קיבלה ארוחת צהריים שאבא בחר בשבילה, ולא סתם בחר, אלא שבוע מראש, הפעם משהו כמו מרק מהביל בשר וטרללה.
למען הדיאטה, משעממם-עד-מוות, ניתן לעיכול ומכבד את הפטירה.
אבל מה אפשר לעשות.
כל דבר בעולם מובן בצורה קטסטרופלית במקום כלשהו.
כששאל אותי אבא יומיים לפני הקבורה אם ארצה לראות אותה עוד פעם, השבתי בשלילה.
הייתי שמח להבין מה קורה שם מבחינה אורגנית, מה נושר וחדל מבחינה אורגנית.
העניין הוא שהייתי שמח לחדור פעם בעזרת המקלדת הזאת לקרביים, אבל העניין הוא שבעודה בחיים זה מעולם לא עלה בידי ולו במוצהר.
הדקדוק הגרמני מפיץ תמיד ריח ריקבון מחורר.
תמיד אותה שפה גרמנית בברכת האפיפיור.
אותה שפת חיסכון.
אותה שפת הפילוסופים.
אותו בקבוק עם פיקדון.
אותה נצרות גוועת.
אותו היות-מועבר.
אותה גאווה:
״המבכה את מותי / עושה לי עוול״.3מותה.
מוות, זמן-אמת, וסביבב משהו מעין הרמנויטיקה או הקרנבל בקַרְלְסרוּהֶה.
אמנם קראתי את השורה ״המוות החיוור וידו הקרה״,4אבל זה לא מבהיל אותי.
כשביקרנו אותה בחג השבועות אלף תשע מאות תשעים ושמונה.
אפילו הסתכלות הייתה בלתי אפשרית.
זה דחק אותך החוצה כאילו אין מקום!
אבל זמן קצר לפני מותה עוד קנתה לבנים בחנות לבנים בכמויות גסות ורצתה תמיד ללכת לקניות.
בעיני אימא קניות היו תמיד טקס ממלכתי.
האב-ראש-מִנהל-העיר, ואימא הולכת לעשות קניות בשביל משפחת ראש מנהל העיר.
ללכת לקניות בדירֶן המחורבנת הזאת.
ללכת לקניות בדירן הזאת שמבחינה רוחנית הידרדרה לגמרי לכלבים.
מלבד המוזיאון צריך לסגור בדחיפות את העיר הזאת!
עיר שתשעים ושמונה אחוזים ממנה נהרסו במלחמה מוטב היה לא לבנות מחדש.
היה צריך להשאיר הכול להירקב כמות שהוא.
ואז, חמישים שנה אחרי המלחמה, אפשר היה להביא לשם אנשים מכל ארצות תבל ולומר את המשפט:
זוהי המלחמה.
אנא סיגרו את דירן.
עיר יומרנית כמו גבינה שווייצרית.
מעט תוכן סביב הרבה לא-כלום.
הלא-כלום נראה בבירור.
תמיד אותו דימוי של התמעטות.
והתעוררות חרֵדה בלילות, כי בחלום אימא עוד יושבת שם, ואומרים שקרה נס.
שהיא יצאה עכשיו מכלל סכנה.
שלא יכול עוד לקרות לה הרבה.
ואם כן הנה אימא יושבת שם ונהנית.
לא לחטוף מוות.
יושבת לה סתם כך.
ביקור מעולם אחר.
מדברת פתאום אחרת לגמרי מאשר במובן גשמי.
שוב התעוררות חרֵדה, כי שמתי לב לתכסיס.
מיד להבהיר שאימא בעולם שמעבר.
ידיעה מרגיעה, אם אפשר לומר כך.
הכול כפי שהיה.
גם היא פחדה מהלילות.
היא בכלל לא רצתה את הלילות יותר.
רק לשכב במיטה ולבחון כנראה בלי הפסקה את כפות הרגליים.
מחלון חדרה נשקף הפארק, אבל היא לא השקיפה אליו יותר.
שם, בפארק של בית החולים, עומד פסל.
פעם השקיפה אמי מבעד לחלון אל הפארק וראתה את הדבר הזה שם.
שמצא חן בעיניה.
אחרי שאימא הסתלקה בעשרים באוגוסט אלף תשע מאות תשעים ושמונה בסביבות השעה אחת-עשרה וחמישים בלילה, הטיל אבא על הפָּסַל להכין מצבת אבן מהודרת לקברה.
יצא משהו צְמוד-אדמה מאוד, שזור או מפותל סביב מרכזו, מאבן אפורה.
בינתיים כבר התפשט עליו טחב.
לא, אמי לא התקשרה אלי אישית לומר לי ״יש לי סרטן״.
שבועות אחדים אחרי ההודעה של אבא, שאימא חלתה במחלה קשה, קיבלתי מאותו אבא בדיוק מספר טלפון, שאיתו יכולתי לבקר את אימא שכבר נותחה ועדיין הייתה מרותקת למיטת חוליה.
אף אחד מאיתנו לא הכין גישה טובה לשיחה.
קולה היה חולשה חזקה.
רק תשוחח איתה קצרות בטלפון, אבא אמר.
חיים הם הלוא תמיד משאלה של איש מרעהו.
לא, אלו משפטים נדושים.
זו אינה דרך מוצא.
לשפר את הסגנון פירושו לשפר את המחשבה, אמר פעם מישהו.5 מחייגים את המספר הזה הרי לא רק פעם אחת לא לגמרי עד סופו, אלא תמיד רק עד המעצור, תמיד רק עד המספררהאחרון, שכבר לא ממש אפשרי, בעצם לכל היותר צלצול קצר, ואז במהירות להניח את השפופרת.
אדם נרתע מאהבה ראשונה כמו ממוות ראשון.
הכול מתוּוך ורב-מספרי.
שוב להרים את השפופרת, כי זהו בכל זאת הקול האחד והיחיד שסופרים.
קיים מכתב אחד ויחיד ממנה.
היא מודיעה בו שהיא שומרת את מכנסיי ששכחתי בביקורי האחרון אחרי מעבר הדירה ושהיא תוכל לשלוח לי אותם, לעת עתה.
זה היה לפני שנים.
את המכנסיים, שכבר מזמן יצאו ממה שקרוי ״אופנה״, היא שלחה לי אז באדיבות בקרטון.
לפני כן כתבתי לה מכתב, אנא שלחי לי את המכנסיים האמורים כי נעשה קר, והמכנסיים חסרים לי.
מאז כבר נרקבו המכנסיים, את הקרטון שמרתי.
נמצאים בו בערבובייה כל מיני דברים שאינם אחראיים למעשיהם.
שמרתי אפוא את הקרטון, אבל לא הסתכלתי לתוכו שוב.
המכנסיים היו מראש קצרים מדי, בכל זאת הייתי תחוב בהם ותמיד כיניתי את המכנסיים האלה ״לבוש רגליים״.
בין התפגרותו של אדם קרוב להתפגרותו של אדם כמעט זהה מפרידה רק לבישת מכנסיים.
או האל״ף-בי״ת.
אתה לובש מכנסיים, ופרנץ פּאפּאבֶר מדבר על זהות שאינה אלא חזרה בווריאציות.
על כל פנים, בשישה ביולי אלף תשע מאות תשעים ושמונה בסביבות עשר בבוקר ראיתי את אימא בפעם האחרונה.
אימא בדיוק אכלה ארוחת בוקר, ובניגוד לימים הקודמים, הפעם נראה שהיא נהנית מזה, אמר אבא.
לי היה ברור לחלוטין שזו הפעם האחרונה שאני רואה אותה.
אילו נכנסתי לחדר עוד פעם, הייתה יכולה המודעות הזאת להשתנות.
אבל לא הייתה כל אמתלה שהיא, כל מסווה שהוא, להיכנס שוב לחדר.
אני צריך ללכת עכשיו, קראתי לעברה ונופפתי עוד פעם אחת, והדלת האפורה הכבדה עם הידית המחמיאה לכף היד החליקה לאיטה אל המנעול הבטוח.
אבל לאן ללכת?
לעזוב את החדר, לעזוב את המחלקה, לעזוב את הבניין.
לשים לב עוד פעם אחת לריחוק הזה.
למוסד התיקון, ההבראה והסיום הזה.
לומר אמירה מוצקה כסלע, שלכאן אינך רוצה להיכנס שוב עד סוף חייך.
להעמיד פנים כאילו כלום לא קרה.
לחשוב על דברים אחרים, כמו שאומרים.
אבל לאן?
לעבור על פני בריכת השחייה ההרוסה הישנה, על פני כל המאמצים המופרזים הללו שכמו נשלפו מכובע קסמים, הנקראים דירֶן.
על פני כל קומפלקס הצרכים הזה.
על פני העיר הבינונית.
לעבור על פניך עצמך לשתות קפה באותם מקומות בילוי רעועים במרכז העיר.
זוהי עיר קטנה הראויה להישכח מכול וכול.
יושבת לפתע זקופה במיטתה, אחרי שכבר שעות לא השמיעה הגה.
האם היא שוב רודפת אחרי איזה פנטום.
שאלות שהיא מציגה.
האם שמעתי מה סבא אמר.
כן, היא מופתעת עמוקות שסבא אומר כאן משהו בפני כל האנשים.
כי סבא תמיד אומר רק לה לבדה משהו, בבוקר בחדר האמבטיה.
שאזרוק את האנשים החוצה, היא מבקשת.
זה לא נכון מה שאני אומר, אני לא לבד איתה כאן בחדר הזה.
האנשים האחרים האלה זוממים להרע, היא אומרת.
ושלפעמים היא לא זהירה מספיק.
ברגעיה הבהירים כמו שהיא אומרת היא מרגישה שכבר זמן רב היא ממש מזדקנת אבל לכל מה שקורה כאן אין הרי, ברשות האל, דבר וחצי דבר עם הזדקנות, זה הרי משהו אחר לגמרי, ואולי אוכל לסייע לה בעצה מה זה יכול להיות, היא על כל פנים אולי שמעה על זה פעם משהו, היא אומרת, אבל כבר שכחה, ומכל מקום יש לה דברים אחרים לעשות.
חוץ מזה – אבל זה לא דחוף – היא לא מצליחה להיזכר במילה אחת מסוימת.
שהיא משהו סופי.
נופלת חזרה על המיטה כמו מתה.
כך תיראה אפוא כשתהיה מתה אולי.
עכשיו היא כבר מתה עשר דקות.
עור הלחיים שלה.
המצח הנוצץ, שהיא מורחת יותר ויותר במשחה בעלת, נאמר, אחוזי אלכוהול גבוהים.
מה נהיה מאיתנו.
השאלה היומיומית הזאת הכאב המשוח הזה.
ורידי הרקות שלה הנדחקים כמו פלגים במורד רכס ההרים.
השינה שלה, שהיא רכס הרים.
ולפתע היא נושאת את מבטה מתוך רכס ההרים בחיוך מפויס כמעט, המקיף, כמדומה, הכול.
האם אנחנו כאן עדיין במועד נכון?
האם הכול עודו בעוד מועד?
בשמונה-עשר באוגוסט אלפיים אבא מודיע לי שהוא מצא את מכתבי האהבה של אימא.
הם היו מונחים בקופסת עוגיות.
על כל פנים בקופסת פח.
והלוא אימא והוא החליטו בזמנו להשמיד את מכתבי האהבה שלהם.
את מכתבי האהבה שלו היא שרפה בלי שארית.
ועכשיו הוא מוצא כמו במקרה בקרטון חום, למרות שזו רק קופסה ישנה וחסרת חשיבות, את מכתבי האהבה האלה שלה, שהוא לא השמיד כנראה בזמנו כמו שסוכם.
בטח, ברור שזה מפליא אותו.
בקופסת פח כאן בתוך הקרטון החום הזה הם היו מונחים.
אימא שרפה את כל מכתבי האהבה שלו, אבא אומר.
ואילו הוא שלף עכשיו מהארון את התיבה הזאת, ובמקום קישוטי חג-המולד שחשב שנמצאים שם, היו מונחים בה המכתבים האלה.
זה אומר שבמשך כל השנים האלה הוא שמר את מכתבי האהבה שלה שהיו ממוענים אליו, האחרונים אל הכתובת הזאת ממש, ואילו היא שרפה את מכתבי האהבה שלו כמסוכם וכהלכה, כך הוא משער.
אז הוא מוצא בקופסת העוגיות הזאת את מכתבי האהבה של אימא ומסיר מיד את כל המעטפות שעוד נותרו ועליהן כל הכתובות והמענים המתחלפים ומשליך אותן מיד לפח האשפה, אבא אומר.
הוא מראה לי קלסר עם דפים כתובים בכתב יד מחוררים בצורה מסודרת.
מכתבי האהבה של אימא.
אתה לא רציני, אני אומר.
על השאלה מדוע חורר את המכתבים והשליך את המעטפות במקום לשמור אותם בלתי פגומים בקופסת הפח בקרטון, אבא משיב שרק המכתבים מעניינים אותו.
אמנם בכל אחד מהם יש עכשיו שני חורים, אבל הוא הרי הקפיד ששום קטע טקסט לא יפגע.
*דימוי:
יאן בס אדר, "I'm too sad to tell you" מישהו דפק בדלת, בעדינות רבה, אבל הרופא התעורר מייד, הדליק את האור וקם ממיטתו.
אחרי מבט חטוף על אשתו, שהמשיכה לישון בשלווה, לבש חלוק ויצא לפרוזדור.
הוא לא הכיר מייד את הזקנה שעמדה בפתח, מטפחת אפורה לראשה.
"האדון שלנו הרגיש פתאום רע מאוד," אמרה, "אדוני הדוקטור מתבקש בטובו לבוא אליו מייד."
עתה הכיר הרופא את הקול.
היתה זו מנהלת משק הבית של ידידו הרווק.
מחשבתו הראשונה של הרופא היתה:
ידידי בן חמישים וחמש, לבו לא בסדר זה שנתיים, ייתכן שזה משהו רציני.
והוא אמר:
"אני בא מייד.
את מוכנה לחכות לי?"
"אדוני הדוקטור יסלח לי, אבל עלי לנסוע מחר לשני אדונים נוספים." והיא נקפה בשמותיהם של הסוחר והמשורר.
"מה יש לך לעשות אצלם?"
"האדון שלנו רוצה לראות אותם עוד פעם אחת."
"לראות – עוד פעם – אחת?"
"כן, אדוני הדוקטור."
הוא מבקש לקרוא לידידיו, חשב הרופא, כה קרוב למוות הוא מרגיש… והוא שאל:
"ומי נשאר עם אדונך?"
הזקנה ענתה:
"יוהאן, כמובן, אדוני הדוקטור, הוא לא זז ממנו." והיא עזבה.
הרופא חזר לחדר השינה ושעה שהתלבש במהירות ובשקט מירבי, עלתה בו תחושה מרה.
יותר מאשר הכאב על כך שאולי יאבד לו בקרוב ידיד ותיק וטוב, היתה זו המודעות לכך שעתה מתקרבת שעתם של כל אלה שהיו צעירים רק לפני שנים מעטות.
הרופא נסע במרכבה הפתוחה בליל האביב הרך, הכבד, לפרוור הגנים הקרוב, שבו התגורר הרווק.
הוא הביט מעלה אל חלון חדר השינה, שהיה פתוח לרווחה ושקרני אור חיוור הבהבו ממנו אל תוך הלילה.
הרופא עלה במדרגות, המשרת פתח, בירך אותו בקדרות והוריד בעצבות את יד שמאלו.
"האם אני בא מאוחר מדי?" שאל הרופא בנשימה עצורה.
"כן, אדוני הדוקטור," ענת המשרת, "לפני רבע שעה הוציא האדון את נשמתו."
הרופא נשם עמוקות ונכנס לחדר.
ידידו המת שכב כאן, שפתותיו הצרות, המכחילות, פתוחות למחצה, זרועותיו פשוטות על השמיכה הלבנה;
זקנו הדליל היה סתור, על מצחו החיוור, הלח, נפלו כמה קווצות שיער אפור.
אהיל המשי של מנורת החשמל, שניצבה על שולחן הלילה, הטיל צל אדמדם על הכרים.
הרופא הביט על המת.
מתי ביקר בפעם האחרונה בביתנו?
שאל את עצמו.
זכור לי שירד שלג אותו ערב.
אם כך, זה היה בחורף שעבר.
בזמן האחרון התראינו רק לעתים רחוקות.
מבחוץ חדר רעש של רקיעת פרסות הסוסים.
הרופא הסיר את עיניו מן המת וראה מעבר לחלון ענפים דקים נעים באוויר הלילה.
המשרת נכנס, ועתה ביקש הרופא לדעת מה ואיך קרה.
המשרת סיפר לרופא סיפור מוכר לו היטב על בחילות פתאומיות וקוצר נשימה.
אחר כך זינק האדון מהמיטה, התהלך על פני החדר הלוך ושוב, ניגש בצעדים מהירים אל שולחן הכתיבה, דידה בחזרה למיטה, צמא ונאנק, הזדקף בפעם האחרונה ושקע בכרים.
הרופא הנהן ויד ימינו נגעה במצח המת.
מרכבה נעצרה לפני הבית.
הרופא ניגש אל החלון.
הוא ראה את הסוחר יוצא ממנה ושולח מבט שואל אליו מלמעלה.
הרופא הוריד שלא מדעת את ידו, כפי שעשה המשרת שעה שקיבל את פניו.
הסוחר היטה את ראשו אחורה, כמו מסרב להאמין, הרופא משך בכתפיו, התרחק מהחלון והתיישב מתוך עייפות פתאומית בכיסא לרגלי המת.
הסוחר נכנס, לבוש מעיל צהוב פתוח, הניח את מגבעתו על שולחן קטן ליד הדלת ולחץ את יד הרופא.
"זה נורא," אמר, "איך זה קרה?" ונעץ מבט חשדני במת.
הרופא דיווח על מה שנודע לו והוסיף:
"גם אילו באתי בזמן, לא הייתי יכול לעזור לו."
"תאר לעצמך," אמר הסוחר, "בדיוק היום לפני שמונה ימים, בתיאטרון, דיברתי איתו בפעם האחרונה.
רציתי שנצא לאכול יחד אחרי ההצגה, אבל היתה לו, כדרכו, אחת הפגישות המסתוריות שלו."
"האם היו לו עדיין כאלה?" שאל הרופא בחיוך עגום.
שוב נעצרה מרכבה.
הסוחר ניגש לחלון.
כאשר ראה את המשורר יוצא ממנה, נסוג פנימה, מפני שלא רצה להיות, אפילו בהבעת פניו, מבשר הבשורה הרעה.
הרופא הוציא מנרתיקו סיגריה ומולל אותה במבוכה בין האצבעות.
"זה הרגל מימי עבודתי בבית-החולים," העיר כמבקש סליחה.
"כאשר הייתי יוצא בלילה מחדר חולים, הדבר הראשון שעשיתי בפרוזדור היה להדליק סיגריה, ולא משנה אם זה קרה אחרי זריקת מורפיום או קביעת מוות."
"אתה יודע," אמר הסוחר, "כמה זמן לא ראיתי מת?
זה ארבע עשרה שנה – מאז שאבי שכב בארון המתים."
"ואשתך?"
"את אשתי ראיתי אמנם ברגעיה האחרונים, אבל – אחרי זה כבר לא."
המשורר נכנס, הושיט את ידו לשני הנוכחים והעיף מבט חסר ביטחון על המיטה.
אחר כך התקרב בנחרצות ובחן את הגוויה, אמנם בהבעת פנים רצינית, אך שפתיו התכווצו בלעג.
ובכן, זה הוא עצמו, אמר בלבו.
הרי לעתים קרובות השתעשע בשאלה מי ממכריו הקרובים עתיד ללכת ראשון בדרכו האחרונה.
מנהלת משק הבית נכנסה.
היא כרעה, דמעות בעיניה, ליד המיטה, התייפחה וספקה את כפות ידיה.
המשורר הניח את ידו קלות על שכמה כדי לנחמה.
הרופא והסוחר עמדו ליד החלון, אוויר ליל האביב האפל ריחף סביב מצחיהם.
"בעצם, זה תמוה," פתח הסוחר, "שהוא שלח לקרוא לשלושתנו.
האם רצה לראות את כולנו נאספים ליד ערש מותו?
האם ביקש לאמר לנו משהו חשוב."
"במה שנוגע לי," אמר הרופא בחיוך עצוב, "זה לא היה תמוה כלל וכלל, הרי אני רופא.
ואתה," פנה אל הסוחר, "היית יועצו העסקי מדי פעם.
אולי היה מדובר בהוראות השעה האחרונה, שרצה למסור לך באופן אישי."
"יכול להיות," אמר הסוחר.
מנהלת משק הבית עזבה את החדר, והידידים יכלו לשמוע אותה מדברת בפרוזדור עם המשרת.
המשורר עדיין ניצב ליד המיטה וניהל דו-שיח אילם עם המת.
"נדמה לי," לחש הסוחר לרופא, "שלאחרונה הוא שהה לעתים קרובות בחברתו.
אולי הוא יוכל להבהיר לנו את פשר הדבר."
המשורר עמד קפוא, נועץ את מבטו בעיני המת הסגורות.
ידיו, בהן אחז את מגבעתו האפורה, רחבת-השוליים, היו צלובות מאחורי גבו.
שני האחרים נעשו חסרי סבלנות, הסוחר התקרב אליו וכחכח בגרונו.
"לפני שלושה ימים," פתח המשורר, "טיילתי איתו במשך שעתיים מחוץ לעיר, בין הכרמים.
רוצים לדעת על מה דיבר?
על נסיעה לשוודיה, אצל ווטסון בלונדון ולבסוף על סאנטוס דימון, נכנס לכל מיני פרטים מתמטיים ומדעיים בנוגע לספינת אוויר מוּנעת, שאותם, למען האמת, הבנתי רק בחלקם.
הוא בהחלט לא חשב על מותו.
אך ייתכן שבגיל מסוים שוב חדלים לחשוב על המוות."
הרופא נכנס לחדר השכן.
כאן, ללא ספק, יוכל להעז להדליק לו סיגריה.
האפר הלבן שבתוך מאפרת הפליז שעל שולחן הכתיבה נראה מוזר בעיניו, כמעט שלא מן העולם הזה.
שעה שהתיישב בכיסא שליד שולחן הכתיבה שאל את עצמו:
למה בעצם אני נשאר כאן עדיין?
זכרתי לעזוב ראשון, מכיוון שככל הנראה נקראתי רק כרופא.
הרי ידידותנו לא היתה משהו מיוחד.
בגילי, המשיך להרהר, לאדם כמוני כמעט בלתי אפשרי לטפח ידידות עם מישהו חסר מקצוע, שמימיו גם לא היה לו מקצוע כלשהו.
מה היה עושה בחיים אלמלא היה עשיר?
כנראה שהיה פונה לספרות:
הוא היה שנון מאוד.
והוא נזכר בכמה וכמה הערות עוקצניות של הרווק, בייחוד בנוגע ליצירותיו של ידידם המשותף, המשורר.
המשורר והסוחר נכנסו.
על פני המשורר נראתה הבעה פגועה כאשר ראה את הרופא יושב בכיסא ליד שולחן הכתיבה המיותם, סיגריה ביד, אף שעדיין לא הצית אותה, והוא סגר את הדלת מאחוריו.
כאן היו, כביכול, בעולם שונה.
"האם יש לך מושג כלשהו?" שאל הסוחר.
"על מה?" שאל המשורר בפיזור נפש.
"מה יכול היה להניע אותו לשלוח לקרוא לנו, לשלושתנו דווקא!"
המשורר לא מצא טעם לחפש סיבה מיוחדת.
"ידידנו הרגיש את המוות המתקרב, וגם אם חי בבדידות, לפחות בשנים האחרונות – בשעה כזאת חש מי שעל-פי טבעו היה איש חברה, צורך לראות סביבו אנשים שהיו קרובים אליו."
"בכל אופן, היתה לו אהובה," העיר הסוחר.
"אהובה," חזר אחריו המשורר וזקף את גבות עיניו בלעג.
עתה הבחין הרופא שמגירת שולחן הכתיבה האמצעית פתוחה למחצה.
"אולי מונחת כאן צוואה," אמר.
"זה לא ענייננו, לפחות לא ברגע זה.
דרך אגב, יש לו אחות נשואה שחיה בלונדון."
המשרת נכנס:
הוא מרשה לעצמו לבקש עצה באשר להצגת הגופה, הלוויה, מודעת האבל.
לפי מיטב ידיעתו, שמורה צוואתו של האדון אצל הנוטריון, אך ספק אם היא כוללת גם הנחיות בעניינים אלה.
המשורר מצא את אוויר החדר דחוס ומחניק, משך את הווילונות האדומים הכבדים של אחד החלונות לצדדים ופתח את שתי כנפי החלון.
פס ליל אביב, כחול-כהה ורחב, זרם לחדר.
הרופא שאל את המשרת אם יש לו מושג מאיזו סיבה הורה המנוח לקרוא להם.
הרי אם הוא נותן את דעתו על כך, זה שנים שלא נקרא לבית זה בתור רופא.
המשרת, כאילו ציפה לשאלה הזו, משך מכיס מקטורנו ארנק כרסתני, הוציא ממנו דף נייר ודיווח שכבר לפני שבע שנים רשם האדון את שמות ידידיו שהוא מבקש לראות על ערש מותו.
לכן, למרות שהאדון איבד את הכרתו, הרשה לעצמו לקרוא לאדונים מיוזמתו.
הרופא נטל את דף הנייר מידי המשרת ומצא חמישה שמות רשומים עליו:
בנוסף על שלושת הנוכחים, הוא הכיל שם של ידיד שנפטר לפני שנתיים ושם לא ידוע לו.
המשרת הסביר שזה האחרון היה בעל בית-חרושת, שבביתו היה הרווק מתארח לפני תשע או עשר שנים ושכתובתו אבדה או נשכחה.
השלושה הביטו זה בזה במבוכה ובהתרגשות.
"איך להסביר את הדבר?" שאל הסוחר, "האם היה בכוונתו לשאת נאום בשעתו האחרונה?"
"הספד לעצמו," הוסיף המשורר.
הרופא הפנה את מבטו אל מגירת שולחן הכתיבה הפתוחה ולפתע, באותיות זקופות גדולות, הביטה עליו ממעטפה המלה:
"לידידי".
"הנה," קרא, הוציא את המעטפה, הרים אותה והראה אותה לאחרים.
"זה בשבילנו," פנה אל המשרת ורמז לו בתנועת ראש שנוכחותו אינה דרושה כעת.
המשרת יצא את החדר.
"בשבילנו?" תהה המשורר בעיניים קרועות לרווחה.
"הרי אין שום ספק שיש לנו הזכות לפתוח את המעטפה."
"לא רק הזכות, אלא גם החובה," אמר הסוחר וכיפתר את מעילו.
הרופא נטל ממגש זכוכית סכין נייר, פתח את המעטפה, הניח את המכתב על השולחן והרכיב משקפי מצבט.
אותו רגע ניצל המשורר את ההזדמנות, נטל את הדף ופרש אותו.
"מכיוון שזה מיועד לכולנו," העיר כבדרך אגב ונשען על שולחן הכתיבה, כך שאור מנורת התקרה נפל על הנייר.
הסוחר נעמד לידו.
הרופא נשאר יושב.
"אולי תקרא בקול," אמר הסוחר.
המשורר פתח:
"לידידי," הפסיק את הקריאה בחיוך, "כן, רבותי, כאן זה כתוב פעם נוספת," והמשיך לקרוא בשוויון-נפש מעורר הערצה.
"לפני רבע שעה בערך, הוצאתי את נשמתי.
אתם נאספתם ליד ערש מותי ומתכוונים לקרוא בצוותא את המכתב הזה – אם הוא עדיין קיים בשעת מותי, עליי להוסיף.
הרי ייתכן שרגש נעלה יותר יאחז בי…" "מה?" שאל הרופא.
"שרגש נעלה יותר יאחז בי," חזר ואמר המשורר והמשיך לקרוא, "ואחליט להשמיד את המכתב הזה, שלא מביא לי שמץ תועלת, שעה שלכם הוא עלול להביא כמה שעות בלתי נעימות, לכל הפחות, אם לא להרעיל ממש את החיים לאחד מכם."
"להרעיל את החיים?" חזר אחריו הרופא בשאלה וניגב את זגוגית משקפי המצבט שלו.
"מהר יותר," אמר הסוחר בקול עמום.
המשורר המשיך:
"ואני שואל את עצמי, מה מצב-הרוח המוזר שדוחף אותי היום אל שולחן הכתיבה ומניע אותי לרשום את המלים, שאת השפעתן לא אוכל עוד לקרוא על פניכם?
וגם אילו יכולתי, ההנאה היתה קטנה מכדי להצדיק את הנבזות האיומה שאני מעורר לכם כרגע בתחושת סיפוק עילאית."
"הו!" קרא הרופא בקול לא שקט.
המשורר העיף מבט כעוס ברופא והמשיך לקרוא, מהר יותר ובנימה חדגונית יותר.
"כן, זה מצב-רוח, לא יותר, הרי ביסודו של דבר, אין לי דבר נגדכם.
אני אפילו מחבב אתכם בדרך שלי, כפי שאתם מחבבים אותי בדרך שלכם.
אני אף לא מפחית מערככם וגם אם צחקתי עליכם מדי פעם, הרי לא בזתי לכם מעולם.
אף לא בכל אותן השעות, למעשה, פחות מכל באותן שעות, שיעלו בכם בעוד רגע תמונות כה חיות וכה מכאיבות, ובכן, מניין מצב הרוח הזה?
האם, על אף הכל, לא נולד ממניע עמוק יותר וביסודו נעלה יותר, לא להסתלק מן העולם הזה עם קופת שקרים גדולה מדי?
יכולתי לדמיין לי את הדבר, אילו רק ידעתי, ולו פעם אחת ויחידה, שמץ ממה שהבריות מכנים חרטה."
"קרא, סוף-סוף, את השורות האחרונות!" ציווה הרופא בנימה חדשה, חדה ונמהרת.
הסוחר נטל בנחישות את המכתב מידי המשורר, שחש מעין שיתוק מתפשט באצבעותיו, ירד בעיניו לתחתית הדף וקרא את המלים:
"זה היה רצון הגורל, יקירַי, ולא יכולתי לשנותו.
כל הנשים שלכם היו שלי.
כל אחת מהן."
הסוחר נעצר לפתע וצלצל עד שהגיע לדף הראשון.
"מה יש לך?" שאל הרופא.
"המכתב נכתב לפני תשע שנים," אמר הסוחר.
"הלאה," ציווה המשורר.
הסוחר קרא:
"כמובן, היו אלה יחסים שונים מאוד.
עם האחת חייתי כמעט כמו בנישואים, במשך חודשים רבים.
עם השנייה זה היה מה שמכונה בערך הרפתקה מטורפת.
עם השלישית הגעתי למצב שרציתי להתאבד יחד איתה.
את הרביעית זרקתי מכל המדרגות, מפני שבגדה בי עם אחר.
והאחת היתה אהובתי רק פעם אחת ויחידה.
האם כולכם נושמים לרווחה בעת ובעונה אחת, יקירַי?
אל תעשו זאת.
היתה זו אולי השעה היפה בחיי… – ובחייה.
ובכן, ידידַי, אין לי יותר מה לומר לכם.
עתה אקפל את הנייר הזה, אניח אותו בשולחן הכתיבה שלי וכאן הוא יחכה עד שאשמיד אותו כשאהיה במצב-רוח שונה או עד שיימסר לידיכם שעה שאשכב על ערש מותי.
שלום לכם."
הרופא נטל את המכתב מידו של הסוחר ודומה שקרא אותו בתשומת-לב מתחילתו ועד סופו.
אחר כך הרים את עיניו אל הסוחר, שניצב שם בזרועות שלובות והביט בו מלמעלה למטה במה שנראה כמבט לועג.
"אף שאשתך מתה בשנה שעברה," אמר הרופא בשלווה, "זה לא משנה את האמת."
המשורר התהלך על פני החדר הלוך ושוב, טלטל מדי פעם את ראשו לצדדים, כמו בעווית, לפתע סינן "נבלה" והביט אחרי המלה כמו אחרי חפץ שנמוג באוויר.
הוא ניסה להעלות את דמות היצור הצעיר, אותו החזיק פעם בזרועותיו, כרעייתו.
עלו דמויות נשים אחרות, כאלה שנזכר בהן לעתים קרובות ואחרות שחשב אותן לנשכחות, אך דווקא את הדמות שרצה בה לא הצליח להעלות בזיכרונו.
הרי גוף רעייתו היה נבול, חסר-משיכה עבורו, כי חלף זמן רב מדי מאז שחדלה להיות לו אהובה.
אך היא היתה עבורו משהו אחר, חשוב ונאצל יותר:
חברה, שותפה, גאה בהצלחותיו, נושאת יחד איתו את אכזבותיו, מבינה למעמקי נפשו.
ייתכן בהחלט שהרווק הזקן, ברשעותו, לא ניסה אלא לגזול ממנו, ידידו שקינא בו בסתר, את חברתו.
כי כל האחרות – מה הן היו עבורו, בסופו של דבר?
הוא נזכר באי-אלו הרפתקאות שאשתו עברה עליהן בחיוך או שהיתה בוכה עליהן.
איפה הן כולן היום?
החווירו כולן בדיוק כמו אותה שעה רחוקה, בה רעייתו השליכה את עצמה בזרועות אדם חסר ערך, אולי בלי להרהר בדבר, ללא מחשבה, כבויות כמעט כזיכרון אותה שעה בראש המת הנח בחדר השכן על הכרים הקמוטים עד חמלה.
אולי כל מה שנכתב בצוואה אינו אלא שקר, נקמתו האחרונה של אדם חסר ייחוד ועלוב, שראה את עצמו נידון לשכחה נצחית, באדם נאצל, שביצירתו אין למוות ממשלה?
ייתכן מאוד.
אך גם אם היתה זו אמת – זוהי נקמה קטנונית שנכשלה, בכל מקרה.
הרופא בהה בדף הנייר, שהיה מונח לפניו, הוא חשב על האשה המזדקנת, העדינה, טובת-הלב, שישנה עתה במיטתה.
הוא חשב על שלושת ילדיו:
הבכור, ששירת כעת בצבא כמתנדב לשנה, הבת הבכורה, שהיתה מאורסת לעורך דין, והצעירה, שהיתה כה חיננית ומקסימה, שאמן נודע ביקש לא מזמן בנשף ריקודים את הרשות לצייר אותה.
הוא חשב על ביתו הנוח, וכל מה שעלה אליו ממכתבו של המת היה בעיניו, בדרך מסתורים ונשגבת, לא שקרי, אלא נעדר כל חשיבות.
לא היתה לו תחושה שברגע זה חווה משהו חדש.
עלתה בזיכרונו תקופה מוזרה בחייו, לפני ארבע עשרה או חמש עשרה שנה, כאשר נתקל באי-אלו אי-נעימויות בדרכו הרפואית, והוא, פגוע ולבסוף נסער עד טירוף, התכוון לעזוב את העיר, את אשתו, את משפחתו.
באותה עת גם החל לנהל אורח חיים פרוע, קל-דעת, לתוכו השתרבבה נקבה מוזרה והיסטרית, שאיבדה את עצמה לדעת מאוחר יותר בגלל מאהב אחר.
הוא לא היה מסוגל להיזכר כלל וכלל כיצד חייו שבו בהדרגה למסלולם הקודם.
אבל כנראה שהיה זה באותה תקופה רעה שחלפה כפי שבאה, כמו מחלה, שאשתו בגדה בו.
כן, כך זה קרה, קרוב לוודאי, והיה לגמרי ברור לו שלמעשה, תמיד ידע את הדבר.
האם לא היתה קרובה להתוודות לפניו באחד הימים?
האם לא רמזה רמזים לפני שלוש עשרה, ארבע עשרה שנה?… באיזו הזדמנות זה היה?… האם לא היה זה בקיץ, בנסיעת חופשה… מאוחר בערב, על מרפסת מלון?… לשווא ניסה לדלות מהזיכרון את המלים שנמוגו.
הסוחר עמד ליד החלון והביט לתוך הלילה הרך, הלבן.
הוא היה נחוש בדעתו להיזכר באשתו המתה.
אך כל כמה שאימץ את חושיו הפנימיים, תחילה ראה רק את עצמו באור בוקר אפרורי, ניצב ליד פתח דלת מכוסה בווילון, לבוש חליפה שחורה, מקבל ומחזיר לחיצות ידיים של השתתפות בצער, ריח תפל של קרבול ופרחים בנחיריו.
רק בהדרגה הצליח להעלות בזיכרונו את דמות רעייתו.
אך תחילה לא היתה זו אלא תמונת תמונה, כי ראה רק את הדיוקן הגדול במסגרת הזהב התלוי בסלון ביתו מעל הפסנתר, דיוקנה של אשת חברה גאה בת שלושים בשמלת נשף.
רק אחר כך היא הופיעה לעיניו בעצמה כנערה צעירה, חיוורת וביישנית, שקיבלה לפני כמעט עשרים וחמש שנה את הצעת הנישואים שלו.
אחר כך צף זיכרונה של אשה פורחת, שישבה לידו בתא התיאטרון, מבטה מופנה אל הבמה, מרוחקת ממנו ברוחה.
אחר כך נזכר באשת יצרים, שקיבלה אותו בלהט בלתי צפוי, כאשר חזר הביתה מנסיעה ארוכה.
מייד אחרי זה חשב על יצור עצבני, בכייני, בעל עיניים ירקרקות כבויות, שמירר את ימיו בכל מיני מצבי-רוח רעים.
לאחר מכן הופיעה אֵם חרדה, אוהבת, ששמרה ליד מיטתו של ילד חולה, שמת אף הוא.
ולבסוף ראה דמות חיוורת, זוויות פיה מכווצות בכאב, אגלי זיעה קרה על מצחה, שוכבת במיטה בחדר מלא ריח אֶתֶר, שגדשה את לבו בחמלה וצער.
הוא ידע, שכל התמונות הללו ועוד מאות אחרות, שחלפו בעיני רוחו במהירות בל תאמן, הראו את אותו יצור אנוש, שנטמן בקברו לפני שנתיים, שהיה מבכה אותו, אך הרגיש משוחרר אחרי מותו.
הוא חש כאילו היה עליו לבחור מכל התמונות הללו תמונה אחת ויחידה, כדי שיוכל להגיע לרגש יציב, כי כעת פרפרו בו בושה וכעס בחלל ריק.
הוא עמד מהסס, מתבונן בבתים ממול בתוך הגינות, שצפו, צהבהבים ואדמדמים, באור הירח, ונראו רק כקירות צבועים בצבעים חיוורים, שמאחוריהם לא היה אלא אוויר.
"לילה טוב," אמר הרופא וקם על רגליו.
הסוחר הסתובב:
"גם לי אין יותר מה לעשות כאן."
המשורר נטל אליו את המכתב, דחף אותו לכיס מעילו מבלי שאיש הבחין בכך, ופתח את דלת החדר הסמוך.
בצעדים איטיים ניגש למיטת המת, ושני האחרים ראו אותו מביט ללא הגה בגוויה, ידיו שלובות מאחור.
אחר כך התרחק.
בפרוזדור אמר הסוחר למשרת:
"במה שנוגע ללוויה, יכול להיות שבצוואה שבידי הנוטריון כלולות הנחיות מפורטות יותר."
"ואל תשכח," הוסיף הרופא, "לשלוח מברק לאחות האדון בלונדון."
"לא אשכח," אמר המשרת שעה שפתח להם את דלת הכניסה.
במדרגות השיג אותם המשורר.
"אני יכול לקחת את שניכם איתי," אמר הרופא, שמרכבתו חיכתה לו.
"תודה," אמר הסוחר, "אלך ברגל." הוא לחץ את ידי השניים וצעד במורד הרחוב, העירה, מניח ללילה הרך ללטף את פניו.
המשורר נכנס עם הרופא למרכבה.
בגינות החלו הציפורים לשיר.
המרכבה חלפה ליד הסוחר, שלושת הגברים הרימו את מגבעתם, שלושתם בהבעה זהה, אדיבה ואירונית.
"האם נראה בהקדם מחזה חדש שלך על הבמה?" שאל הרופא בקולו הרגיל.
המשורר סיפר לו על הקשיים הבלתי רגילים המעכבים את הצגת הדרמה החדשה שלו, המכילה, עליו להודות בכך, התקפות חסרות תקדים על כל מיני עניינים הנראים מקודשים בעיני הבריות.
הרופא הנהן ולא האזין.
גם המשורר לא האזין לעצמו, כי המשפטים, שחזר עליהם כבר פעמים רבות, זרמו מפיו כאילו שינן אותם בעל פה.
שני הגברים ירדו לפני ביתו של הרופא והמרכבה התרחקה.
הרופא צלצל בפעמון.
שניהם עמדו ושתקו.
כאשר נשמעו צעדי השוער, אמר המשורר:
"לילה טוב, דוקטור יקר," והוסיף אט-אט, בנחיריים מתכווצות:
"דרך אגב, גם אני לא אומַר לאשתי דבר." הרופא הביט מעבר לו וחייך חיוך מתקתק.
השער נפתח, הם לחצו ידיים, הרופא נעלם בפרוזדור, השער נטרק, המשורר הלך לדרכו.
הוא מישש בכיס מעילו.
כן, המכתב היה שם.
רעייתו תמצא אותו, שמור היטב וסגור בחותמת, בין ניירותיו, אחרי מותו.
ובכוח הדמיון הנדיר שבו התברך, כבר שמע אותה לוחשת מעל קברו:
"כמה אצילי… כמה יפה נפש."
*מתוך הקובץ "חטאים בסיפורי העולם", בעריכת מריצה רוסמן, הוצאת גוונים, 1996 *דימוי:
פול גרונוולד,וארייטה, 1925 11 אני יוצא עם הכלב לחצר.
השעה קצת אחרי שתיים בלילה והאוויר חם מאוד, הקיץ שוב חזר באוגוסט, אחרי שכבר זמן רב היה קריר וגשום.
היום הכי חם בשנה היה השבוע.
לא עשה טוב לכלב שלי החום הזה.
גם לי לא עשה טוב שהלילות שבהם כתבתי לא התקררו.
תמיד אני מתכוון לכתוב במשך היום, אבל אז אני בכל זאת מתחיל רק כשהכול נהיה שקט.
אני גר בקומת קרקע, דירת פרטר, מילה שכבר בקושי משתמשים בה.
כילד לא הבנתי מה פשר המילה הזאת כשקראתי אותה בספרים.
חשבתי שזה משהו סודי.
מפלס ביניים מוזר.
הכלב שלי מתקשה לרדת את המדרגות המעטות.
לאט הוא מניח את כפתו הקדמית על המדרגה הראשונה, מושיט את השנייה בהיסוס גדול, שולח אותה כלפי מטה יותר מדי ולא מוצא את המדרגה, ואני נאלץ להחזיק אותו חזק;
אם אני לא משגיח עליו, הוא לעתים קרובות מועד ומחליק על האריחים עד לדלת החצר, לפעמים גם מתהפך תוך כדי.
האריחים חלקים, והגפיים האחוריות שלו מתפשקות ממש, כאילו הוא מנסה לעשות שפגאט.
הגוף בקושי נשאר מלוכד.
אני עומד על מפתן הדלת ומסתכל בו מתקדם כמה מטרים בחצר ואז משתין על המרצפת שהוא תמיד משתין עליה.
האבן שם כבר נעשתה כמעט לבנה.
אני נושא אותו במעלה המדרגות, הוא בבירור איבד משקל בשבועות האחרונים.
השתן שלו מדיף ריח חריף של גופרית, עד חדר המדרגות מריחים את זה.
דלת הדירה סגורה.
לא זכור לי שסגרתי אותה.
אני מפשפש בכיס המכנסיים ומחפש את צרור המפתחות שלי.
כלום.
איך אכנס לדירה עכשיו?
לאימא שלי יש מפתח נוסף, אני יכול ללכת לטלפון הציבורי ולהתקשר אליה.
אבל היא באפריקה;
עד סוף החודש, אני חושב.
דלת הדירה שלי היא דלת כפולת כנפיים, על הכנף הימנית מורכבים הידית והמנעול, ואם אדחף אותה פנימה ככל האפשר, אוכל לדחוק את היד בסדק שייווצר ולהגיע למנגנון שמפעיל את שני הפינים ממתכת שנועלים את הכנף השנייה, התחתון תקוע ברצפה והעליון תחוב בסדק צר שבמשקוף.
אם אצליח להגיע לארכובה שמניעה את הפינים, אוכל לדחוף את הכנפיים פנימה, ולשונית המנעול תכנע ללחץ.
מבצע מסובך.
על אחת כמה וכמה מפני שתחבתי חתיכת שעם בסֶגֶר העליון כדי למנוע ממישהו להזיז את הפין ולפתוח את הדלת.
מספיק למשוך את הפין העליון מתוך הסדק שבמשקוף ואז להטיל את כל כובד הגוף בעוצמה כנגד הדלת – הכי טוב באמצע, בין הכנפיים – וכבר הפין התחתון משתחרר מעצמו.
קשה לתאר במדויק השתלשלות עניינים טכנית או מכנית באופייה.
הבה נפשט זאת בעזרת דוגמה:
במקרה הכינותי מראש, "עשה איתנו, עשה כמונו, עשה טוב מאיתנו, מדריך מאייר למכניקה שימושית2".
יש לנו כאן שני קרשים גדולים.
קרש, או יותר נכון:
הקרש שלי, הוא בעיקרון לא יותר ממלבן תלת-ממדי.
עכשיו אני מעמיד אותו, עם הצלע הקצרה כלפי מעלה, והנה הוא נראה כמו דלת, או יותר נכון:
כמו כנף אחת של הדלת שלי.
מלפנים משטח גדול ומאחור משטח גדול.
עכשיו, פה יש לנו שתי פאות פנימיות בין שני המשטחים האלה, וכאן שתי פאות קצרות, למעלה ולמטה.
אם נעמיד עכשיו את שני הקרשים הגדולים שלנו אחד ליד השני, עם הצלע הקצרה כלפי מעלה, ונקרב אותם במרכז, אז שתי הפאות הפנימיות נוגעות אחת בשנייה ונשאר רק סדק צר מאוד בין שתי הכנפיים האלה.
וכשסוגרים נכנסת לשונית המתכת של המנעול מהכנף הימנית אל תוך השמאלית.
ובדיוק במשטח הארוך והצר הזה של המלבן התלת-ממדי הימני נמצא מנגנון הנעילה.
עכשיו אני שוב מרחיק את שני הקרשים אחד מהשני, מלאכת התיקונים – זו חדוות שוליית הנגר, תי-תי-קו-נים!3ומסובב את הקרש שמייצג את הכנף השמאלית של הדלת שלי עם הצלע הצרה והארוכה לכיוון המצלמה.
כבר לא כל כך מסובך כל העסק הזה, אה?
וכאן, בעץ של הצלע הצרה הזאת יש שני פתחים, אחד למעלה ואחד למטה, ובתוכם יושבים הפינים ממתכת עם הידיות או הזיזים הנעים, פנימה-החוצה, פנימה-החוצה, דלת סגורה – כנף פתוחה, קאפיש?
ובפתח העליון תחבתי פיסת שעם, האמת היא שהיא ממש לא רצתה להיכנס לשם, דפקתי אותה עם פטיש לתוך הסדק הקטן, ועכשיו היא מחזיקה את הסֶגֶר ואת הפין שלא יזוזו, כדי שאף אחד לא יוכל לדחוף עם כל המשקל שלו את הדלת, לדחוק את היד בסדק שנוצר, למשוך את הפין מהמשקוף, ואז הדלת פתוחה, אני לא בבית, מרוקנים את הדירה, ולי אין ביטוח.
הכלב שלי עומד לפני הדלת, מקיש קלות כמה פעמים בזרבוביתו על העץ ומסתכל בי במבט מטומטם קצת.
הוא זקן מאוד ולא אוהב לעמוד הרבה זמן, רגליו האחוריות כבר מכופפות, הוא רוצה אל הפינה שלו, לבלות בה את שארית הלילה.
אבל מה לעשות?
אימא באפריקה, המפתח הנוסף שלי בדירה שלה, אני יכול ללכת אולי לאחותי שגרה בערך עשרים דקות ממני, יש לה מפתח לדירה של אימא, שגרה בערך עשר דקות משם.
אבל מה אני אמור לעשות עם הכלב?
הדרך לשם הרבה יותר מדי ארוכה בשבילו, כבר כמה שבועות שהוא לא מצליח אפילו לחצות את הכביש לצד השני של הרחוב, אל החורשה הקטנה שאליה אני הולך איתו כבר עשר שנים, מאז שאני גר בדירה הזאת.
לפני כן גם גרתי לא רחוק מכאן;
אם זכרוני אינו מטעה אותי, מאז 1999 אני הולך עם הכלב אל המתחם הזה, שעד 1994 עמד בו בית חרושת ענק, ״תשלובת פוליגרף״, המפעל שאימץ את בית הספר שלי, מכונות דפוס ייצרו בו, כמה פעמים, מן הסתם בין השנים 1986 ל-1989, ביקרתי שם עם הכיתה שלי.
עשו לנו שם סיור באולמות הייצור הגדולים, בכל מקום עמדו מכונות, בין האולמות והבניינים נבנו כבישי גישה, כמו עיר קטנה, אפילו תחנת רכבת הייתה שם.
פסי הברזל עוד קיימים גם היום.
הם חוצים את הרחוב ומסתיימים לפני הגדר, שמאחוריה צומחת בחמש-עשרה השנים האחרונות החורשה הקטנה.
ב-1999 העצים והשיחים עוד לא היו גבוהים ועבותים כל כך.
לפעמים נעצרו אנשים על המדרכה כשראו אותי משוטט עם הכלב השחור הגדול שלי בנוף הערבה הזה.
במקומות שהיו פעם המרתפים של המפעל נותרו מכתשים גדולים, באחד מהם נאספו בשנת 2000 כל כך הרבה מים, שלג וגשם, ששנה שלמה חיה בו משפחת ברווזים אחת.
תמיד הצלחתי לקרוא לו בחזרה בדיוק כשהתכוון לנעוץ בהם שיניים, אם כי בעצם הוא סתם היה סקרן ורק רצה לשחק קצת, אבל זה כנראה מה שאומרים כל בעלי הכלבים, ״אוי נו, הוא רק רוצה לשחק קצת״, אבל לגבי הכלב שלי זה באמת נכון, הוא היה טוב לב, גם אם קצת פרוע, רק לעתים רחוקות פגשתי מישהו שהיה טוב לב כמוהו.
במרוצת השנים נעשתה החורשה שמול ביתי עבותה כל כך, עד שבימי הקיץ יכולתי להסתתר שם שעות, הייתי יושב עם הכלב באחד המכתשים, קורא או רושם קווי עלילה ליצירות גדולות.
ואילו עכשיו הוא מחרבן רק בחצר, למרבה המזל יש בה כר דשא קטן שצמח פרא סביב עץ דובדבנים עתיק, אמנם הוא כבר שייך לחצר השכנה, אבל את בית הדירות שעמד שם הרסו לפני שנתיים או שלוש, ועכשיו שדה הראייה שלי נפרש עד למבנה קטן ושטוח מתחת לסוללת פסי הרכבת שנמצאת מאחורי הבית שלי, יש בו איזו נגרייה שלפעמים עובדים בה עד שעות הלילה הקטנות, ולפעמים עולים מתוך ארובת פח קטנה אדים רעילים ואני מוכרח לסגור את החלון.
מול הנגרייה נפרשת קשת קמורה של בתים ברחוב צדדי, הפונה מן הרחוב הראשי הגדול שבו עומד בית הדירות שלי בבדידות רבה.
הבתים משופצים יפה, אבל דירות רבות עומדות ריקות.
באחד הבניינים התרווחו להם כמה רוסים.
בלילות אני שומע אותם לפעמים.
שואגים וצווחים, מדי פעם אישה צועקת.
אבל דומה שזה עניין יומיומי אצלם, מסיבות וריבים.
רק פעם אחת – בדיוק ישבתי אז בערב על הכיסא המתקפל והסתכלתי על הכלב שלי, זה מן הסתם לא היה לפני הרבה זמן, מפני שהוא כבר לא הצליח לייצב את הגפיים האחוריות כשהשתופף וכמעט נפל תוך כדי חרבון – רק פעם אחת ירה אחד הרוסים ברובה מבעד לחלון.
כנראה רק רובה אוויר, אבל מי יודע.
אני יודע שזה היה אחד הרוסים כי לירייה התלוו גידופים רמי קול.
כאילו לא מספיק לירות באוויר באמצע הלילה, אלא צריך להוסיף בשאגה גם כמה קללות עסיסיות.
ברור שאף אחד לא התקשר למשטרה, אני מתוך עיקרון לא עושה דבר כזה, מישהו צריך לצאת למסע הרג רציני בשביל לגרום לי לעשות את זה.
ועכשיו אני עומד עם הכלב הזקן והעייף שלי מחוץ לדלת ולא יודע איך להיכנס, ובינתיים השעה כבר שתיים ורבע.
אני מושך את השטיחון מהמפתן אל הקיר הנגדי ואומר לכלב לשכב עליו.
הוא מסתובב ומסתובב לפני שהוא נשכב, ואז שוב קם, מניח את הישבן שלו בצד אחד ואחר כך בצד השני של השטיחון הגדול שלי, לפחות הוא לא צריך לשכב על האריחים, כמו כל יצור זקן הוא רוצה שלעצמות הרקובות שלו יהיה חם ורך.
הוא שוכב בדיוק מתחת לארון החשמל.
כבר כל כך הרבה פעמים עמד שם מישהו מחברת החשמל וניתק את הזרם לי או למישהו אחר בבניין.
ואילו עכשיו, אם אני מאחר לשלם את החשבון כשאני בנסיעות או כשאני נמנע ממגע עם העולם במשך שבועות כדי לכתוב או כדי לשכב במיטה ולהניח לסיפורים להתגלגל בתוכי, הם נחמדים מאוד כשהם באים.
״כן, אדון מאייר, ברור שאני יכול לחזור מאוחר יותר, אחרי שתלך לבנק, באיזו שעה יתאים לך שאבוא?״ לפני ארבע או חמש או שש שנים, אם לא היו לי מזומנים ולא יכולתי לשלם להם, הם פשוט היו מורידים את המפסק וחותמים בעופרת בלי להודיע בכלל.
וכשהייתי מסיר אז מהמפסק את החותם בעזרת קצת שמן סיכה – כי הרי כל בנאדם צריך חשמל, גם אם הוא מרושש – הם היו באים עוד פעם ומוציאים את אחד הנתיכים מתוך הקרביים של המונה, ועם זה כבר לא יכולתי להתמודד כי פירושו של דבר היה להתעסק עם מתח גבוה מדי.
פעם אחת התעוררתי, כנראה לא שמעתי את הצלצול, ובאמת עמד שם שוטר חשמל כזה מול הדלת שלי, הראש שלו היה תחוב בתוך הארון והוא היה שקוע בהברגה, ואיך שאני פותח את הדלת כדי לשאול מה זה שוב צריך להיות לעזאזל, הכלב חומק החוצה ומזנק לשוטר חשמל הזה ישר על הגב, וההוא נבהל כל כך וצורח צרחה צורמנית.
אבל כבר אמרתי שהוא רק היה סקרן ורצה לברך אותו לשלום בדרכו המיוחדת.
בעזרת הכתף אני דוחף את כנף הדלת הימנית כמה שרק אפשר לכיוון חדר הכניסה.
בסדק שנוצר אני רואה את הסגר הקטן שמאחוריו תחוב השעם.
אני דוחף חזק יותר ומנסה להרחיב את הסדק.
ואז אני מנסה לדחוק את היד ולתפוס איכשהו את השעם.
אבל איך שאני משנה קצת את התנוחה שלי, הלחץ על הדלת פוחת, והסדק נהיה קטן מדי בשביל האצבע שלי.
בקיצור, אני צריך מעין טריז.
אני יוצא שוב אל החצר.
מוצא כמה ענפים מעץ הדובדבן, שגם הוא כבר הזקין.
בקיץ הוא עוד מניב דובדבנים, אבל משנה לשנה הם מתמעטים.
בקיץ האחרון היו מאות דובדבנים מוטלים על כר הדשא סביב העץ, כל יום אכל הכלב את הפירות התוססים עד שנעשה אלכוהוליסט והיה עומד בשמש ומתנודד ובוהה בי במבט חלול מטומטם, ובסתיו, כשכל הפירות כבר נעלמו מזמן, עדיין היה מרחרח וסורק בייאוש את הקרקע בחיפוש אחר אספקה.
אני שובר כמה ענפים בגודל המתאים ונזהר שלא לדרוך תוך כדי כך באחת מערימות הצואה שעל כר הדשא ובין השיחים הנמוכים.
הן עוד יוסיפו לדשן את הקרקע הרבה אחרי שהכלב יסתלק.
אני חוזר פנימה.
שוב אני דוחק את גופי כנגד הדלת ואז תוחב את הענף החזק ביותר בסדק שנוצר.
הוא נשאר תקוע, ואני יכול לראות את הסגר הקטן ואת השעם שמתחתיו.
אבל הסדק עוד לא גדול דיו כדי שאוכל לתחוב דרכו את היד כולה, ולוקח לי די הרבה זמן עד שאני מצליח לתחוב חתיכת עץ שנייה בין שתי הכנפיים, ומכיוון שזה עדיין לא מספיק, גם חתיכה שלישית.
אני כבר מזיע לא מעט ואני פושט את החולצה וממשיך לעבוד בגופייה.
עכשיו אני מצליח להגיע אל השעם, רוחבו של הסדק אולי שתי אצבעות, ובשתי האצבעות האלה אני מנסה לתפוס את פיסת השעם.
ואז אני צורח כמו חיה.
כי אחד הטריזים המאולתרים שלי בכל זאת נכנע ללחץ ולא נשאר במקומו שבסדק, ושני האחרים מצטרפים אליו לפני שאני מספיק לשלוף את האצבעות.
הכלב מסתכל עליי במבט מטומטם קצת, אבל בעצם יותר מופתע, בראש מוטה ועיניים כהות, בשעה שאני צורח ומושך את האצבעות מלפיתת העץ.
שוב אני ממהר אל החצר, אבל לא מוצא שום ענף חזק מספיק, חוזר פנימה, רץ אל המרתף נוטף זיעה, למזלי הוא פתוח, בין המטאטאים והאתים של אב הבית אני מוצא ידית עץ שבורה של מעדר או את.
עולה בחזרה אל הדלת, פותח קודם סדק בחלק התחתון של הדלת ושולף שם את פין המתכת מעגינתו, אבל הבריח העליון מחזיק את הכנפיים צמודות, לא משנה כמה אני מטיל את גופי על הדלת, עכשיו אני מבין שאני צריך כלי עבודה מחודד, מברג או מרצע, כדי לדקור ולהוציא את השעם מתחת לסגר כי הוא תקוע שם חזק ובולם את הדלת.
אני יורד שוב בריצה אל המרתף אבל לא מוצא לא מברג ולא שום כלי עבודה דומה מתאים.
הזיעה ניגרת לתוך עיניי.
השעה כמעט שלוש.
אני שוקל אצל מי אני יכול לצלצל.
מברג יש הרי לכל אחד.
הרבה אפשרויות אין לי.
שתי הדירות בקומה העליונה?
משמאל האיש הגבוה והרזה, חסר השיניים כמעט, מימין האישה השמנה.
אולי הם אפילו בדיוק ביחד באחת הדירות, אני הרי לא יודע הרבה על היחסים ביניהם, בהתחלה עוד חשבתי שהם אח ואחות, אבל אני לא באמת רוצה לדעת ואני מחליט להניח להם לישון.
הם בעצם אנשים נחמדים, ואני מסתדר איתם היטב, גם אם הגבר הוא אוהד של ״לוקומוטיב לייפציג״.
יש לו מדבקה שלהם על תיבת המכתבים שלו, המדבקה של ״כימיה לייפציג״ על תיבת המכתבים שלי גדולה לפחות פי שניים.
אם מישהו היה מצלצל אצלי בשלוש בלילה, לא הייתי פותח, או מעמיד פנים שאני לא בבית.
הבעיה עם קומת קרקע, דירת פרטר, היא שרואים את האור דולק.
הייתה תקופה שתילו השתיין היה מצלצל אצלי בקביעות כשהיה רואה אצלי אור בלילה.
כמה מטרים במורד הרחוב יש תחנת דלק.
במשך שנים רבות הוא היה עובר כאן בדרכו לקניית אספקה.
והוא לא היה היחיד.
בייחוד בלילות הקיץ היו עוברות על פני החלון שלי שיירות שתיינים אינסופיות.
לכן אני אוהב את החורפים הארוכים והקרים, אבל בשנים האחרונות כמעט אין יותר חורפים כאלה.
אני יכול לצלצל אצל עלי.
הוא מאוד מכניס אורחים ובטוח ישאיל לי מברג.
עד לפני שנתיים או שלוש הייתי מבקר אותו לעתים קרובות.
אליי הוא לא אהב לבוא, בגלל הכלב.
כלבים הם חיות לא טהורות, הוא אמר לי.
למרות זאת הסתדרנו היטב אחד עם השני.
היינו מעשנים נרגילה, שותים תה ומדברים על האסלאם ועל אלוהים ועל נשים.
עלי הוא מוסלמי אדוק, ככה לפחות אני הייתי קורא לזה.
בחדר המגורים שלו תלויים שטיחי קיר גדולים עם סיפורים של כל מיני קדושים, אימאם עלי, אייתולה חומייני ועוד כמה ששכחתי את שמם.
כמה פעמים, אבל גם זה כבר היה לפני חמש או שש שנים, הלכתי איתו למסגד.
לא מפני שהוא רצה שאמיר את דתי לאמונה האמיתית, אלא מפני שאף פעם לא הייתי במסגד וחשבתי שבימים של טרור אסלאמי, של אסלאמופוביה ושל אסלאמיזציה של אירופה, של אפריקה ושל העולם, אדם צריך לבקר פעם בחלל כזה כדי לרדת לחקר סוד שערי האל האלה והטרנסצנדציה הקבוצתית שמתרחשת שם.
אבל קצת התאכזבתי מהמסגד בלייפציג, שלא היה יותר מאשר דירה גדולה בבית דירות מוזנח, ששברו בה את הקירות בצורה כזאת שייווצרו כמה עמודים קטנים.
שטיחים על הרצפה, שטיחים על הקירות, כתובות בערבית, הרבה זהב, הרבה קיטש, הרבה גינדור, העיקר שאלוהים מרגיש בנוח, בדירה השכנה היה המסגד לנשים ונערות, כמו ההפרדה במלתחות של הבריכה, אלוהים אחד לגברים ואחד לנשים, או ששם הוא מפגין את הצד הנשי שלו.
החברה הגרמניה דאז של עלי הייתה הולכת תמיד למסגד של הנשים, הוא המיר את דתה לאמונה האמיתית, לרחוב היא הייתה יוצאת ברעלה, ואסור היה לה ללחוץ לי את היד, היא הסבירה לי שאלוהים לא רואה את זה בעין יפה כי אני הרי לא בעלה.
היא בכלל לא הייתה הטיפוס שלי, הבחורה הזאת, אבל נחמדה מאוד.
פעם אחת, כשעלי נסע לזמן ממושך לכוויית, לבקר את המשפחה שלו, סערו העניינים בין תמונות הקדושים בחדר המגורים שלו, כל הזמן פגשתי אנשים צעירים בחדר המדרגות, מוזיקה רועשת, פחי האשפה היו מלאים בבקבוקים ריקים… גם אם בשנים האחרונות בקושי התראנו, הוא נשאר אחד האנשים האדיבים ביותר שפגשתי מימיי, וגם במסגד תמיד התקבלתי בברכה, אני הנוצרי, ואחרי הדרשות (שכמובן לא הבנתי מהן מילה כי הן נישאו בערבית, שפת האל, לפעמים חשבתי שאני שומע איזה משהו כמו ״בן לאדן!״ או ״ג׳יהדמגיעלאירופה!״ אבל אני חושב שהקהילה השיעית הזאת לא הייתה עיר מקלט לקיצונים, השיעים בלאו הכי לא רוצים שום עסק עם הווהאביה של בן לאדן וחבר מרעיו, כמה פעמים דיברתי עם האימאם ועישנתי איתו סיגריות ערביות חזקות, הן לא היו עגולות אלא אליפטיות) אחרי הדרשות הזמינו אותי לאכול, על הרצפה אכלנו, על יריעת פלסטיק גדולה, ושיא האדיבות היה לשים לשכן שלידך קצת בשר ואורז בצלחת, ובקידה מרומזת וידיים שלובות היית מודה לו על כך בחיוך.
ולכן גם אצלו לא אצלצל כדי לבקש מברג, אני יודע שהוא צריך לצאת מוקדם לעבודה.
ובזה, בעצם, נגמרות האפשרויות שלי.
הדירה מעליי ריקה, גם בדירה ליד עלי לא גרים כרגע, הבחור בבית סוהר, אין לי מושג לכמה זמן עוד.
זאת מין דירת פורענות, הייתי אומר, כי גם הבחור שגר שם לפני כן יושב בבית סוהר.
לפני שנתיים או שלוש באו שוטרים ולקחו אותו.
גבר טורקי שהתחתן עם אישה מבוגרת מלייפציג בשביל אשרת השהייה, כנראה גם כסף היה מעורב בזה.
את המכתבים מבית המשפט ומעורך הדין שערך את הסכם הגירושים קראתי בעניין רב, אחרי שהוא נכנס לכלא ותיבת הדואר שלו עלתה על גדותיה.
אני לא יודע על מה בדיוק הם תפסו אותו.
אולי משהו עם סמים, כמה פעמים ראיתי אותו מתהלך ברחוב הרכבת באטיות חשודה, הרחוב הזה הוא כבר שנים תחנת סחר.
הוא גם נהג לשתות הרבה, למרות שפעם, כשהייתי אצלו בדירה לשתות תה, הוא אמר לי שהוא לא מבין את הרגלי השתייה המופרזת של הגרמנים, ״מדי פעם איזו בירה קטנה, בסדר, אבל שנאפס, כל כך הרבה שנאפס, בני אדם הופכים להיות רעים מזה.״ רק כמה שבועות אחר כך הדהדה בכל הבית המריבה שלו עם החברה שלו.
מרגע לרגע העניין נעשה קולני יותר וגרוע יותר, האישה צווחה וצרחה עד לב השמיים, הוא קילל וגידף, מדי פעם נשבר משהו, הנה הלך הסרוויס, חשבתי, וחשבתי גם לעלות אליהם ולנסות להרגיע, אבל היה לי מספיק בלגן משלי להתעסק בו.
עד שפתאום, בשיא הרעש, צנח איזה צל על פני החלון שלי ונפל אל הרחוב בקול חבטה עמום בלי שיכולתי לזהות מה זה בדיוק.
זהו, חשבתי, או הוא או היא.
בקושי העזתי לצאת לרחוב מרוב פחד להיתקל שם בגופה מרוסקת.
אבל זה היה רק שולחן או בעצם שאריות של שולחן.
שולחן סלון עם ציפוי של אריחי חרסינה, שברי החרסינה היו מוטלים סביב ברדיוס של כמה מטרים כמו רסיסי פגז.
איש אחד שעמד מן העבר השני של הרחוב הביט בי בפה פעור, מרב הנקודות, המועמד בחר במדרכה הנכונה!
אחרי זה בכל זאת עליתי אליהם.
מאחורי הגב החזקתי סכין שלופה.
מי יודע איך הוא יפתח את הדלת… הוא לבש תחתונים בלבד והדיף ריח של שנאפס, וכשאמרתי לו ״נפל לך משהו מהחלון״, הוא התנודד והבטיח לי במלמול לנקות מיד הכול.
את האישה לא ראיתי.
אני מזיע ומתעסק עם הדלת.
הכלב ישן על השטיחון מתחת לארון החשמל.
ביד אחת אני תוחב את ידית האת בין הכנפיים ומרחיק אותן זו מזו עד כמה שאפשר, ביד השנייה אני נועץ בשעם את הכלי החד החדש שלי.
פיסות צבע מתקלפות מהעץ, חתיכות קטנות מהשעם כבר מתפוררות.
שלפתי וו רופף אחד מאלה שמקבעים את המרזב בחצר, הגופייה שלי מטונפת ומרוחה בחלודה, אבל השעם מתפורר, המצור נפרץ, השעה 3:17, הדלת נפתחת במהלומה, הכלב מתעורר.
2 בחוץ מול הדלת, בחצר, ממש ליד עץ הדובדבן העתיק, יש מצבה קטנה מרעפים אדומים.
שם נטמן הכלב שלי, פִּייֶט.
נתתי את גופו לשריפה וקברתי שם את צנצנת האפר.
הוא היה בן יותר מארבע-עשרה שנה.
ב-19 באוקטובר, בשעות הערב, עצר הרופא את פעימות לבו.
בימים שלפני כן הוא המעיט לאכול, וגם את הסעודה האחרונה שלו רק רחרח קצת ואז אכל כמה נגיסות קטנות, כאילו ידע מה עומד לקרות.
הרופא הזריק לו קודם כל חומר הרדמה, לא חזק מדי, כדי שישקע בתרדמה לאט ובהדרגה.
אחר כך ישבתי לידו עוד זמן מה, את השמיכות שלו כיבסתי לפני כן כדי שימות נקי ורך, הרופא שאל אם עכשיו, ואני אמרתי שכן, והוא לקח מזרק אחר, עם מחט דקה וארוכה, מישש את הצלעות, חיפש את הלב, והזריק ישר פנימה.
אני מניח את ידי על אפו כדי שיוכל להריח אותי.
רגע קט הוא מגביה את ראשו, פותח את הפה, אני מכניס את ידי, רוצה שהוא יריח אותי בשניות האחרונות שלו.
והוא נעשה שליו, אני יכול לחוש את השנייה שזה קורה, שיניו נוגעות בעורי.
הוא איננו.
Draußen vor der Tür, in:
Gewalten © S.
Fischer Verlag GmbH, Frankfurt am Main 2010 :הסיפור לקוח מתוך*
Draußen vor der Tür, in:
Gewalten © S.
Fischer Verlag GmbH, Frankfurt am Main 2010 :הסיפור לקוח מתוך*האי היווני נָקְסוֹס הוא האי הגדול ביותר בקבוצת האיים הקיקלאדיים אשר בים האגאי.
במרכז האי מטפס רכס הרי הזָאס לגובה אלף מטרים, ובשדות ריחניים רועות להן עִזים וכבשים וצומחים גפנים וירקות.
עוד בשנות השמונים השתרע בנָקְסוֹס חוף־ים אגדי, ליד אָגִיָה אַנָה, קילומטרים של דיונות חול, שבהן רק קומץ תיירים קלעו לעצמם בקתות במבוק ובילו בעצלתיים את זמנם בנמנום בצל.
בקיץ 1985 שכבו תחת מדף סלע שני בחורים בני עשרים.
שמו של האחד היה יוּרגן והוא בא מדיסלדורף.
האחר הייתי אני.
הכרנו על החוף כמה ימים קודם לכן ודנו בספר שנטלתי מספרייתו של אבי ולקחתי עמי לחופשה, ספר שעטיפתו הרכה התבלתה בינתיים עד מאוד ודהתה בשמש, עם מקדש יווני על העטיפה ושני גברים במלבושים יווניים.
אפלטון:
דיאלוגים סוקרטיים.
האווירה שבה שוחחנו בלהט על מחשבותינו הדלות נצרבה בי כמו השמש בעור.
בערב, על גבינה, יין ואבטיחים, פרשנו מהאחרים והמשכנו לדון ברעיונותינו.
במיוחד העסיק אותנו נאום ההגנה שאותו, לפי אפלטון, נשא סוקרטס כאשר דנו אותו למוות באשמת השחתת הנוער.
הנאום הזה סילק ממני לזמן־מה את הפחד מפני המוות, שהיה סוגיה שהטרידה אותי ביותר.
יוּרגן היה פחות משוכנע.
פניו של יוּרגן נמחו מזיכרוני.
לא פגשתי אותו מאז, ואם אתקל בו היום ברחוב בוודאי לא אזהה אותו.
והחוף של אָגִיָה אַנָה, שאליו לא חזרתי עוד, נהפך כיום, לפי מקורות מהימנים, לגן־עדן לתיירים, עם בתי מלון, גדרות, שמשיות וכיסאות נוח בתשלום.
בראשי, לעומת זאת, נותרו קטעים שלמים מהאפולוגיה של סוקרטס והם ודאי ילוו אותי עד לבית האבות.
מעניין אם גם אז יהא בכוחם להרגיעני.
את העניין העז בפילוסופיה לא איבדתי.
הוא ממשיך להתקיים בי מאז ימי אָגִיָה אַנָה.
בשובי מנָקְסוֹס מילאתי בתחילה את חובתי ועשיתי שירות אזרחי מדכדך.
זאת היתה בדיוק תקופה מאוד מוסרית, היוזמה הדו־כיוונית של נאטו ותנועת השלום הסעירו את הרוחות, ועל כך נוספו אפיזודות הרפתקניות נוסח הסימולציות האמריקניות של מלחמה גרעינית מוגבלת באירופה, שכיום בקושי ניתן להעלותן על הדעת בלי מנוד ראש.
השירות האזרחי שעשיתי בקהילה האוונגלית לא עורר אותי כמובן למחשבות נועזות.
מאז ראיתי את הכנסייה האוונגלית מבפנים, יש לי חיבה לקתוליות.
מה שנותר בי היה החיפוש אחר החיים הנכונים ואחר תשובות משכנעות על השאלות הגדולות של החיים.
החלטתי ללמוד פילוסופיה.
ואולם הלימודים בקֶלְן החלו באכזבה.
עד אז דמיינתי לי פילוסופים בתור אנשים בעלי אישיות מלהיבה, שחייהם מסעירים ועקביים לא פחות ממחשבותיהם.
אנשים מרתקים כמו תֵיאודור ו' אַדורנו, אֶרְנסט בְּלוך או ז'אן־פול סארטר.
אך הדימוי של מחשבה נועזת המאוחדת עם חיים נועזים התפוגג באחת למראה מורי לעתיד:
אדונים מבוגרים ומשעממים בחליפות זולות בחום או בכחול.
נזכרתי בסופר רוברט מוזיל, שתהה על כך שהמהנדסים המודרניים והמתקדמים של ימי הקיסר, אשר כבשו עולמות חדשים ביבשה, בים ובאוויר, עטו בה־בעת שפמים מחודדים, חזיות־מקטורן ושעוני כיס מיושנים.
נדמה היה לי שגם הפילוסופים מקֶלְן לא מיישמים בחייהם את חירותם הרוחנית הפנימית.
אך בסופו של דבר אחד מהם בכל זאת לימד אותי לחשוב.
הוא לימד אותי לשאול "למה" ולא להסתפק בתשובות מהירות.
והוא הכניס לי לראש שמהלכי המחשבה והטיעונים שלי צריכים להיות מושלמים, כך שכל צעד ייבנה באופן החמור ביותר על־גבי הצעד הקודם.
עברו עלי שנות לימוד נפלאות.
בזיכרוני הן מתמזגות לרצף אחד של קריאות מלהיבות, בישולים ספונטניים, שיחות סביב שולחן, על צלחת פסטה ויין אדום מאיכות ירודה, דיונים סוערים בחדרי סמינרים וסבבי קפה אינסופיים במנזה, שבהם הועמדו למבחן קריאותינו הפילוסופיות:
על הכרה וטעות, על החיים הנכונים, על כדורגל וכמובן על השאלה מדוע הגבר והאישה - כפי שטען הקומיקאי לוֹרִיוֹ - אינם מתאימים זה לזה.
הדבר היפה בפילוסופיה הוא שהיא אינה מקצוע שאפשר אי־פעם ללמוד עד הסוף.
ליתר דיוק, היא אפילו לא מקצוע.
הצעד המתבקש היה לפיכך להישאר באוניברסיטה.
ואולם החיים שניהלו הפרופסורים שלי נראו לי, כאמור, נטולי קסם באורח מחריד.
עוד דבר שהטריד אותי היה חוסר השפעתה של הפילוסופיה האקדמית.
את המאמרים והספרים שלך קראו רק עמיתיך, וגם זה לרוב רק כדי למצוא את ההבדלים בינך וביניהם.
גם הדיונים והכנסים שבהם השתתפתי בתור דוקטורנט ניפצו ללא הרף את אשליותי ביחס לרצונם של המשתתפים להגיע להבנה.
אבל השאלות והספרים המשיכו ללוות אותי כל חיי.
לפני שנה שמתי לב שיש רק מספר קטן מאוד של ות משביעי רצון לפילוסופיה.
קיימים כמובן הרבה מאוד ספרים מבדרים פחות או יותר העוסקים בחידות היגיון ובתחבולות מחשבה, אבל אני לא מתכוון אליהם.
וגם לא לספרים השימושיים והנבונים המתארים את חייהם ופועלם של פילוסופים נבחרים או מציעים לכתביהם.
חסר לי העניין השיטתי בשאלות הגדולות והמקיפות.
מה שמתיימר להיות שיטתי מציג לרוב רצף של זרמי מחשבה ותיאוריות, שהם לעתים קרובות בעלי עניין היסטורי רב מדי לטעמי או מסורבלים מדי וכתובים בצורה יבשה מדי.
הסיבה לחיבורים הבלתי מפתים הללו די ברורה:
האוניברסיטאות אינן בהכרח מקדמות סגנון מקורי.
ברוב המקרים, ההוראה האקדמית עדיין מייחסת ערך גדול יותר לשינון המדויק מאשר ליצירתיות האינטלקטואלית של הסטודנטים.
מה שמפריע במיוחד בדימויה של הפילוסופיה בתור "מקצוע" הוא הצורה המלאכותית שבה היא מתוחמת.
בעוד הפרופסורים שלי הסבירו את התודעה האנושית באמצעות תיאוריות של קאנט והֵגֶל, עמיתיהם מהפקולטה לרפואה, לא יותר משמונה מאות מטר משם, ביצעו את הניסויים המאלפים ביותר עם מטופלים ניזוקי מוח.
במרחב האוניברסיטאי, שמונה מאות מטר הם הרבה מאוד.
כי הפרופסורים חיו על שתי פלנטות שונות לגמרי ואפילו לא הכירו את שמות עמיתיהם.
כיצד מתיישבות אלו עם אלו הידיעות הפילוסופיות, הפסיכולוגיות והנוירו־ביולוגיות על התודעה?
האם הן מבטלות זו את זו או משלימות זו את זו?
האם יש "אני"?
מה הן רגשות?
מהו הזיכרון?
השאלות המרתקות ביותר לא הופיעו כלל בתוכנית הלימוד בפילוסופיה, ועד כמה שאני יודע, מעט מאוד השתנה בקשר לזה עד היום.
הפילוסופיה היא לא מדע היסטורי.
מובן מאליו שיש חובה לשמור על המורשת, וגם בתחום חיי הרוח יש להמשיך ולבקר בבניינים הישנים ובמקרה הצורך לשפצם.
אך בתחום האקדמי, הפילוסופיה הצופה פני־ עבר עדיין שולטת במידה רבה מדי על פילוסופיית ההווה.
בהקשר זה יש לשים לב שהפילוסופיה כלל לא ניצבת בצורה משמעותית כל־כך על יסודותיו המוצקים של עברה, כפי שסבורים אנשים מסוימים.
ההיסטוריה של הפילוסופיה היא במידה רבה גם היסטוריה של אופנות וזרמים של רוח הזמן, של ידע שנשכח או שהודחק ושל אינספור התחלות חדשות, שנראו חדשות כל־כך רק בגלל ההזנחה של הרבה ממה שכבר נחשב קודם לכן.
ואולם רק לעתים נדירות החיים בונים משהו בלי ליטול את אבני הבניין ממקום אחר.
רוב הפילוסופים הקימו את מגדלי מחשבותיהם על חורבות קודמיהם, אבל לא כפי שהם טענו לעתים קרובות, על עיי החורבות של תולדות הפילוסופיה בכללותן.
ואולם לא זו בלבד שהרבה תובנות ואופני התבוננות חכמים אבדו בכל פעם מחדש, הרבה דברים זרים ומשונים גם הושבו לחיי המחשבה.
והקרע הזה שבין אינטליגנציה לאיבה מופיע גם אצל הפילוסופים עצמם.
הסקוטי דייוויד יוּם (David Hume) למשל, במאה השמונה־עשרה, היה מהרבה בחינות הוגה מודרני במידה שלא תיאמן.
ואולם האופן שבו ראה עמים אחרים, בעיקר את עמי אפריקה, היה שוביניסטי וגזעני.
פרידריך ניטשה, במאה התשע־עשרה, היה אחד המבקרים החריפים ביותר של הפילוסופיה, ואולם האידיאלים שהוא עצמו טיפח בנוגע לאדם היו קיטשיים, מתנשאים ואוויליים.
נוסף על כך, השפעתו של הוגה אינה בהכרח תלויה בשאלה אם התובנות שלו היו נכונות.
לניטשה, שהזכרנו לפני רגע, היתה השפעה עצומה על הפילוסופיה, אף־על־פי שרוב מה שאמר לא היה כה חדש ומקורי כמו שהוא נשמע.
בצדק גמור אפשר לומר כי זיגמוּנד פרויד היה איש חשוב, אחד ממייסדי הרעיונות הגדולים ביותר בכל הזמנים.
העובדה שהרבה פרטים בפסיכואנליזה לא היו נכונים היא עניין אחר.
וגם החשיבות הפילוסופית והפוליטית העצומה של גיאורג וילהלם פרידריך הֵגֶל עומדת בחוסר פרופורציה מדהים להבלים הממלאים את הספקולציות שלו.
אם בוחנים את ההיסטוריה של הפילוסופיה המערבית כמכלול, רואים שרוב ההתכתשויות מתנהלות לאורך מספר קטן של קווי ידיד/אויב ברורים למדי:
קווי המחלוקת שבין מטריאליסטים ובין אידיאליסטים )או במונחים הנהוגים בשפה האנגלית:
בין אמפריציסטים ובין רציונליסטים(.
נכון שההשקפות הללו מופיעות בכל הקומבינציות שאפשר להעלות על הדעת, ובכל פעם בלבוש חדש, אבל בעצם הן חוזרות על עצמן.
המטריאליזם, כלומר האמונה שאין שום דבר מחוץ לטבע הניתן לְהִתְנַסוּת חושית, כלומר אין שום אלוהים ולא שום אידיאלים, נכנס לראשונה לאופנה במאה השמונה־עשרה עם תנועת הנאורות הצרפתית.
בפעם השנייה אנחנו נתקלים בחזית מטריאליסטית רחבה כתגובה על הצלחת הביולוגיה ועל תורת האבולוציה של דרווין במחצית השנייה של המאה התשע־עשרה.
וכיום הוא חוגג כבר את תקופת הזוהר השלישית שלו בהקשר של גילויי מחקר המוח המודרני.
ואולם בין לבין השתרעו תקופות שבהן שרר האידיאליזם בכל גרסאותיו האפשריות.
בניגוד למטריאליזם, האידיאליזם סומך על הכרת העולם החושית רק במידה מוגבלת ומסתמך על כוחן העצמאי למדי של התבונה ושל האידיאות שלה.
כמובן, מתחת לשתי התוויות הללו של תולדות הפילוסופיה חבויים לעתים מניעים ודפוסי משמעות שונים לגמרי אצל פילוסופים שונים.
אידיאליסט כמו אפלטון ממש לא חשב אותו הדבר כמו האידיאליסט עמנואל קאנט.
ולכן כלל לא ניתן לכתוב היסטוריה "נאמנה" של הפילוסופיה:
לא בתור בניין לוגי ברצף הזמני של הפילוסופים הגדולים ולא בתור היסטוריה של הזרמים הפילוסופיים.
תמיד יהיה צורך להשמיט הרבה מהדברים שרק הם הופכים את המציאות לאמינה ושלמה.
ה המוגש בזה לשאלות הפילוסופיות על האדם ועל האנושות אף הוא אינו מתווה אפוא מהלך היסטורי.
אין הוא היסטוריה של הפילוסופיה.
עמנואל קאנט חילק פעם את השאלות הגדולות של האנושות כך:
"מה ביכולתי לדעת?
מה עלי לעשות?
לְמה אני רשאי לקוות?
מהו האדם?" השאלות הללו הן קו מנחה נאה גם לחלוקה של הספר הזה, אם כי דומני שהשאלה האחרונה מוסברת בצורה טובה למדי על־ידי שלוש הראשונות, ואני סבור שאני יכול להשמיטה ללא חשש.
השאלה בדבר מה שביכולתנו לדעת על עצמנו, שהיא השאלה הקלאסית של תורת ההכרה, ממשיכה כיום להיות שאלה פילוסופית רק באופן מסויג מאוד.
במידה רבה היא בעיקר סוגיה לחקר המוח, שמסביר לנו את יסודות מנגנון ההכרה שלנו ואפשרויות ההכרה באמצעותו.
הפילוסופיה מקבלת פה יותר תפקיד של יועץ המסייע לחקר המוח להבין את עצמו טוב יותר במקרה זה או אחר.
את התמריצים שהיא בכל זאת סיפקה לשאלות היסוד הללו אני מציג דרך מבחר אישי מאוד של דמויות, השייכות כולן לדור שהוטבע בחותמו של שבר עמוק ושמילא תפקיד מכריע בהכנת המודרנה.
הפיזיקאי אֶרנְסט מאך נולד בשנת 1838 , הפילוסוף פרידריך ניטשה ב־ 1844 , חוקר המוח סנטיאגו קחאל ) )Cajal ב־ 1852 והפסיכואנליטיקאי זיגמוּנד פרויד ב־ 1856 .
רק שש־עשרה שנים מפרידות בין ארבעת החלוצים הללו של המחשבה המודרנית, אשר השפיעו רבות על הדורות הבאים.
החלק השני של הספר עוסק בשאלה "מה עלי לעשות?", כלומר באתיקה ומוסר.
גם הוא מבקש בשלב הראשון להבהיר את היסודות.
מדוע בכלל יכולים בני אדם לפעול פעולה מוסרית?
באיזו מידה הטוב או הרוע הם מטבע האדם?
גם כאן כבר אין הפילוסופיה עומדת לבדה על הקתדרה.
לחקר המוח, לפסיכולוגיה ולחקר ההתנהגות יש בינתיים איזו מילה לומר בעניין, וטוב שכך.
ברגע שמתחילים לתאר את האדם כחיה בעלת כושר מוסרי, ובמסגרת זו גם את הגירויים המוחיים שמתגמלים את פעולתו המוסרית של האדם, אזי הדיסציפלינות של מדעי הטבע פועלות להן ברקע.
כי השאלות המעשיות הרבות שמעסיקות כיום את החברה שבה אנו חיים אכן מחכות לתשובה פילוסופית.
בין שמדובר בהפלות ובהמתת חסד, בין בהנדסה גנטית ובטיפולי הפריה ובין באתיקה של נושאי איכות הסביבה ובעלי החיים:
בכל מקום מכריעים נורמות והערכות, טיעונים המתקבלים על הדעת פחות או יותר - שטח הפעולה האידיאלי בשביל דיונים ושיקולים פילוסופיים.
החלק השלישי, "לְמה אני רשאי לקוות?", דן בכמה שאלות מרכזיות המעסיקות את רוב האנשים במהלך חייהם.
למשל שאלות על האושר, על החירות, על אהבה, על אלוהים ועל משמעות החיים.
שאלות שלא קל לענות עליהן, אבל מאחר שהן כה חשובות בשבילנו, כדאי מאוד לחשוב עליהן בריכוז.
התיאוריות וההשקפות אשר הספר הזה מרבה לכרוך ביד קלה למדי אלו באלו, מסווגות בחלקן בקלסרים שונים לגמרי של הפרקטיקה המדעית, על מדפים רחוקים מאוד זה מזה.
ובכל זאת אני סבור שיש טעם לקשר אותן באופן הזה, גם אם לעתים אפשר להתווכח ולהתפלפל על פרטי־הפרטים.
מלבד זאת הן מחוברות זו לזו במסע עולמי קטן לאתרי ההתרחשות.
נסיעה לְאוּלְם, שם, בחדר קטן בחווה, ייסד דקארט את הפילוסופיה המודרנית, לְקֶנִיגְסְבֶּרְג, שם חי עמנואל קאנט, לְוַנוּאָטוּ, שם, כך אומרים, חיים האנשים המאושרים ביותר בעולם, וכן הלאה.
אל חלק מהנפשות הפועלות שמוצגות בספר היתה לי הזדמנות להתוודע באופן אישי, אל חוקרי המוח אֶריק קנדל (Kandel), רוברט וייט (White) ובנג'מין ליבט (Libet) וכן אל הפילוסופים ג'ון רולס (Rawls) ופיטר סינגר (Singer).
לחלקם הקשבתי, עם האחרים התדיינתי ומכולם למדתי הרבה.
דומני כי בתוך כך הבנתי שיתרונה של תיאוריה זו או אחרת אינו ניכר בהכרח בהשוואה תיאורטית אבסטרקטית, אלא בפירות שאפשר לקצור ממנה.
לדעת לשאול שאלות היא יכולת שאסור לאבד, מפני שלמידה והנאה הן סוד החיים המוגשמים.
הלומד בלי הנאה הוא למוד סבל, הנהנה בלי ללמוד - משתטה.
אם הספר הזה יצליח לעורר ולגרות אצל הקורא את החשק לחשוב, הרי הוא השיג את מטרתו.
אין לו לאדם הצלחה גדולה יותר מלחיות חיי מודעות באמצעות הכרה עצמית מתקדמת, ובכך להיות לבמאי דחפי החיים שלו או, כפי שקיווה פרידריך ניטשה (ביחס לעצמו - לשווא), להיות ל"משורר" חייו:
"סגולה נאה היא לאדם שיוכל לראות את מצבו שלו בעין אמנותית, אפילו בתוך הסבל והכאב הפוגעים בנו, בתוך חוסר הנוחות וכיוצא באלו".
אגב משוררים.
ה הזה לא יהיה שלם בלי לומר עוד מילה על כותרת הספר.
מדובר באמירה של פילוסוף דגול, או ליתר דיוק של חברי, הסופר גִי הֶלמינגֶר.
פעם אהבנו (ועודנו) לצאת לערבי שתייה ארוכים.
לילה אחד, אחרי ששתינו יותר מדי, עורר בי מצבו דאגה - אף־על־פי שהוא בוודאי יכול לשתות יותר ממני.
בעודו נושא נאום רועם, הוא עצר פתאום מלכת באמצע הרחוב.
שאלתי אותו אם הכול בסדר.
"מי אני?
ואם כן - כמה?" הוא ענה לי בגרון ניחר, תוך שהוא מסובב אלי את ראשו בפראות ועיניו קרועות לרווחה.
זה הבהיר לי שהוא עוד מסוגל להרביץ הופעה ראויה לשמה, ושהוא מרגיש טוב מספיק כדי למצוא לבדו את הדרך הביתה.
ואולם בראשי נותרה השאלה, שאלה שהיתה יכולה לשמש תמצית לפילוסופיה ולחקר המוח המודרניים בעידן הספק היסודי בקיומו של "אני" וברצף החוויה.
את מה שאני חב לגִי אני חב רק לאנשים מעטים - לא רק המשפט הזה כמובן, אלא במיוחד העובדה שדרכו פגשתי את רעייתי, שבלעדיה חיי לא היו אותם חיי אושר שנפלו בחלקי.
העיר לוקסמבורג    ריכרד דוויד פרכט, מרס 2007 הסיפור הבא הוא סיפור אמיתי, עד כמה שמשהו מעולם המדע יכול להיות אמיתי עבור אנשים כמונו, עד כמה שמשהו מממלכת המתים יכול להיות אמיתי עבור אנשים כמונו.
הפרגוד הזה אמנם אינו מוצג לראווה במוזיאון לתורת התברואה והרפואה והתרופות, אבל בכל זאת מוצג שם פרגוד שנבנה באותה צורה.
את לחצני המצוקה שמתאימים לפרגוד הזה עדיין אפשר למצוא ולקנות היום במעט כסף, אחרי יותר משמונה עשורים, אצל סוחרים בציוד טכני ישן לא רק באוסטריה, אלא גם במקומות רבים במרכז אירופה שלנו, שקמה לה לתחייה, למרבה השמחה.
מאחורי הפרגוד, מאחורי שעוונית ומאחורי קורות עץ ערבה מסוידות בלבן, כאשר ראשו המאפיר נמצא מתחת ללחצן של פעמון המצוקה, בערך במרחק של זרוע אחת ממנו, שוכב בלילה שבו מתרחשת המעשייה איש בן יותר משישים במיטה, איש שבשעתו כבר היה ידוע, ושכעבור זמן לא רב עתיד להיות מפורסם, והיום, זמן רב אחרי מותו, עדיין מרבים לשבחו, ובאותו ערב אביבי חמים בווינה הוא אך זה נותח.
האיש מחרחר בשקט.
הוא יודע:
כבר בלילה, אחרי שלוש או ארבע שעות מנוחה, הוא עתיד להשתחרר אל משפחתו, והיא תטפל בו.
לא מפריע לו ולא מרגיז אותו שהמקום שהוקצה לו משמש פתרון זמני, שהוא שוכב בחדרון של גרוטאות.
הוא יודע, מן העבודה שלו עצמו, איך מתנהלים הדברים בבתי חולים, ועד כמה חסרות חשיבות הפריווילגיות אם יש צורך להסדיר דבר מה ביעילות ובמהירות.
השאירו אותו פה פשוט בשל הטיפול האמבולטורי שעבר.
הוא עצמו עמד מראש על כך שיעבירו אותו לביתו במכונית כמה שיותר מהר.
הוא מחרחר, משתעל ובולע דם טרי.
זה הדם מפצע הניתוח שעבר, עמוק בתוך פיו.
פרופסור שקשור עמו בקשרי ידידות, איש אמונו, אדם שהכירורגיה הכללית היא שגרת יומו, הוציא מתוך הפה את אחד הגידולים, שאשמים בהם הסיגרים שהאיש כה אהב לעשן.
הגידול הזה פלש אל תוך הרקמה עמוק יותר מששיערו תחילה.
רב המנתחים גם לא העריך נכונה את ההשלכות של החתך שעשה, חתך שהלך והעמיק.
המנותח שהושאר לבדו ונחלש מחמת אובדן הדם וסכנת העילפון מרחפת מעליו, מבין אט אט את חומרת המצב.
שכן הוא עצמו רופא, הוא עצמו פרופסור.
הדימום מאיים לשים קץ לחייו.
במעשה רצוני במלוא מובן המילה, במאמץ אחרון של כוח, הוא מרים בייסורים את זרועו הימנית, מגשש על פני הקיר החלק מצבע שמן, חש בכפתור הפעמון ולוחץ על ציפוי הפלסטיק שלו.
אבל הכפתור לא פועל.
לשונית הפח שאמורה לסגור את המעגל החשמלי בין חוטי החשמל נשברה יום לפני כן לשניים, כאשר חולה אחר שהושאר פה הזעיק עזרה.
אותו אדם אחר שאינו מוכר לנו קיבל עזרה בתוך דקה;
אולם במקרה החירום הגדול והאילם שלנו, עולה מפלס הדם בלועו של החולה שלנו עד כדי סכנת מוות.
גרונו של החולה, שחלש מכדי לקרוא לעזרה, עוד מצליח בקושי לבלוע את כל הדם.
האפשרויות הן למות מחנק או מדימום.
הדוקטור המסוחרר, הרופא לשעבר, שברח מזמן אל תוך שבילים של מדע שהמציא בעצמו, מנסה לשווא להזדקף, ואז הוא מנסה להסתובב, גם זאת לשווא.
לשרירים האחראים לתנועות האלה כבר חסר כוח.
רק עיניו של הדוקטור סוקרות בצייתנות את התקרה הכהה, ואחר כך את הפרגוד, והנה הן מבחינות ביוֹדִי שמציץ מעֵבר לפינה של השעוונית.
יודי מרייר.
יודי מרייר כמו תמיד, יודי הקטן מרייר – הוא לא יכול אחרת!
הוא מרייר יותר מאשר לא מעט.
יודי מתגרד כי הוא אוהב לעשות זאת, הוא מתגרד בראשו הגדול והמגולח למשעי בדייקנות.
הוא מניח לחוט הריר להתארך, ומתבונן ומחדד את אוזניו.
מן החך מפכה הדם.
מי יודע מה יודי חושב.
מילא, אנשים כמונו לא יכולים לקוות היום לדעת יותר מזה:
יודי קטן הקומה וכחוש החזה מכיר כבר מזמן לפני ולפנים את המדע המודרני ואת השפעתו על הגוף.
כל חייו עד כה, כל שלושים ושלוש שנותיו, לא יצא מבית החולים הכללי אל וינה.
הנזירות לקחו אותו תחת חסותן כשהיה תינוק, אחרי שאמו, רקדנית הונגרייה על חבל, אישה דקת גזרה ועדינה במידה בלתי רגילה, גבוהה אך בקושי מעמיתיה בממלכת ליליפוט!
– מתה במהלך חבלי הלידה בלי להשמיע שיר ובלי להשמיע צליל.
הפרופסור שבולע את דמו, הפסיכולוג הווינאי הנכבד שלנו, כמובן רואה מיד, במבט ראשון, איזה טיפוס של איש ננסי עומד לפניו.
הוא חושב על אימבציליות, הוא חושב "תת-תריסיות מולדת", הוא חושב במעין כפייה על פיגור חסר תקנה ועל מלמול טיפשי שאין בו מילים, ובו בזמן על הקדמה של הרוח, שפה, בחדרון הגרוטאות הזה, היא עוצרת את נשמתה בסנכרון איתו, כאילו שם המשחק הוא לספר בדיחה מוצלחת עד אימה.
החדרון הוא ממלכתו של יודי.
פה, בין אוסף של כל מיני חפצים שהושארו מאחור, יש ליודי, בעל האיברים העדינים והגולגולת הנפוחה, את המיטה הקטנה שלו מאחורי אחד הפרגודים, מאז שהוא יכול להתלבש ולהתפשט לבדו.
פה עומד הכיסא שעל משענתו יודי פורש את חולצתו ואת מכנסיו.
פה, במעמד מסולסל ויפה, ניצבת קערת המים שבה יודי שוטף מדי ערב את הנזלת מאפו הקטן ואת הריר מן השפתיים האילמות.
פה מנמנם יודי וחולם את החלומות של יודי, לאחר שעזר לאורך הפרוזדור, מעלה, מטה, בניקיון, בסידור ובהחלפת מצעים, במרץ ילדותי ובחריצות ללא לאות.
מי יודע מה יודי שלנו חושב.
הראש האפור הקשיש חושב עוד פעם ועוד פעם, במעגלים חסרי נשימה, על הפעמון המקולקל ועל הלעג הארצי כל כך שקלקול הפעמון לועג עכשיו לו ולתורתו הצעירה, כשהנה כבר נדחפת ידו השמאלית של יודי אל תוך השיער הדביק מזיעה, ידו הימנית חומקת מתחת לאחד מבתי השחי, אוחזת בחוזקה בחולצה רטובה, וכל עשר אצבעות הידיים היוֹדִיוֹת – הריר ניתז מפיו של יודי!
– מטים ראש ופלג גוף עליון הצידה.
בהקלה פולט ההוגה, הפרשן והמייסד של פולחן ארוך שנים את דמו מעבר לשולי המיטה על רצפת הלינולאום של החדרון.
נשמע צליל של התזה!
הצליל ברור וקולני בצורה כה נהדרת, שכולנו יכולים לשמוע אותו.
ואז יוצא יודי שלנו לדרכו במהירות עצומה.
הוא רץ בשיא המהירות כדי להזעיק מיד עזרה.
בקשת יפה וגבוהה ניתז הריר מפיו של יודי.
הוא ממהר לדרכו, במורד הפרוזדור, עוד מעט ימשוך בשרוולה של אחת מן האחיות החבושות בשביס לבן, הוא ימשוך אותה אל החדרון שלו בשרוול המעומלן, מפני שהיא לא תבין מה רצונו, ויעמוד איתה בתוך שלולית הדם של האיש שעכשיו איבד את הכרתו באושר ואין לו דאגות.
הדוקטור זיגמונד פרויד ניצל, לאחר מכן נותח עוד כמה וכמה פעמים בחניכיים ובלסתות, וחי עוד עשור וחצי עם שתלים בפיו ובלועו לחילופין, כדי לחזות במפעלו גדל ומתפתח, ועישן אינספור סיגרים.
כל עוד המילים של המפעל הזה מיוסדות באמת, יוסיף יודי הקטן שלנו לרוץ, רגליו הקטנות והעקומות יהדסו, עור סוליות נעליו השחוקות יטופף על אבן, פרקט ולינולאום, והוא יוסיף לרוץ, ולמרחק זה ולא יותר, יותיר חוט הריר של יודי את שביל עקבותיו המנצנץ בכל משפטי מעשיית הגמדים הזאת.
*הסיפור לקוח מתוך:
Die Logik der Süße by Georg Klein.
Copyright © 2010 Rowohlt Verlag GmbH, Reinbek bei Hamburg.
מה אפשר לחשוב קצת אחרי שאומרים לו להתראות וקצת לפני שעוברים את מפתן הדלת ויוצאים מהבית:
1.
מה זה התצלום הזה שתלוי כאן?
2.
זאת היא בתצלום שתלוי כאן?
3.
שהיא עומדת לפני גדר עץ לא גבוהה במיוחד, שמפרידה בינה ובין להקת אווזים קטנה – אפשר לחשוב.
גופהּ מתוח כלפי מעלה, ראשה מוטל לאחור.
מה שאי אפשר לראות זה לאן מופנה המבט שלה.
4.
שהתצלום תלוי על אחד מאותם קירות צרים שתקועים בין הפינה לדלת;
אלו קירות שתולים עליהם לוחות שנה ותמונות;
לא קירות שעוצרים מולם כשמסתובבים בין החדרים;
אלו קירות חולפים על פניהם.
כשלא חולפים על פניהם רואים תצלום שהיא לעולם לא הייתה תולה על הקיר כשעוד הייתה בחיים:
היא עומדת לפני הגדר שלה, לפני האווזים שלה, בעוד אלה מהדסים בנינוחות בין השלוליות הרדודות המקיפות כמעט בכל מקום את כפות רגליהם הפרושׂות כמניפה.
האווזים אינם מביטים בה, הם מסתכלים זה על זה או לתוך נוצותיהם הרכות.
הנוצות שלהם לא מלוכלכות, להפך:
הן לבנות מאוד.
כמה מהם לא תקעו את המקור בנוצות והם מותחים את צווארם כמבקשים לא לחצות את השלוליות אלא למשות את עצמם מהן.
וגם היא, אפשר לחשוב, נראית כאילו היא מבקשת למשוך את עצמה החוצה ממשהו, מתוך ביש מזל גדול אל אוויר נקי במיוחד, אבל בצורה כה מאומצת, עד שבוודאי שכחה את כל ההשקפות שסיגלה לעצמה במרוצת השנים על ניקיון.
מה אפשר לחשוב:
שלא יתכן שהיא שמה לב שמצלמים אותה ושהתנהגותה הופכת לתמונה.
מעולם לא הפריזה בתנועות גופה, לכל היותר בתנועות פיה:
לא מעט אנשים שלא חיבבה מסיבות מסוימות – אידיוטיות, כמו שהיא אמרה – מתו זמן קצר אחרי שקיללה אותם בלחש.
השביל שבתצלום היה מוביל אותה הביתה אילו הוסיפה ללכת בו:
לאורך הגדר, מעבר לשולי התצלום, לכאן, למקום שבו מתבוננים עכשיו בתצלום שלה, בגוף שהיה כפוף בהתמדה עקשנית כמעט, ונראה שהזדקף כלפי מעלה בפתאומיות גדולה, היישר אל השמש, אל הרוח המנשבת במרומים שכלפיהם התמתחה.
כך היא עומדת שם, לפני הגדר, ואילו בצידה השני מהדסים אווזי שדה ואווזי יער, והם נמנעים בעקביות גדולה מלהביט בה ישירות, כאילו מאות בשנים השתכלל המבט הזה במרחב שבין הים הבלטי לאוקיינוס האטלנטי, אחרי שעופות נודדים הביאו אותו מן האפריקנית שבארצות והשליכו אותו מן האוויר, כמו גזירה משמים, על החיות.
לרגליהם, כפי שאפשר לנחש:
חינניות האווז, יבליות האווז, דרדרי האווז, ארביסי האווז, צמחי כף האווז.
אווזים חיים על אדמה הקרויה רק על שמם, אדמה שמתוך הודיה על כך שמקיפים אותה, מצמחת כל בוקר פוריות עד לגבולה הנראה, הגדר.
ועל השביל המקיף עומדת היא ואינה מפנה לאחור את מבטה ואינה מבחינה שמצלמים אותה.
זרועותיה מתוחות לצדיה, לפניה עץ גס, מעליה אוויר מסתחרר.
מעולם לפני כן לא התנהגה ככה, לא מחוץ לבית ולא בתוך הבית, הבית שעברה אליו מהעיר.
מתוך אהבה – לימים אמרה:
מתוך טמטום – התחנה עם גבר שבגיל שמונה-עשרה הצטרף ליחידת שומרי הראש של היטלר;
לימים הוא כתב דוקטורט באורניתולוגיה.
המצלמה קיפלה אותה אל קִרבה ושבה ופרשׂה אותה על גיליון נייר, במחווה נדיבת לב – ולא ניתן להכריע אם היא אחראית למה שמצולם או לפעולת הצילום – על הקיר הצר הזה שבדרך כלל עוברים על פניו ועכשיו עומדים לפניו:
איתו.
והוא מנסה לספק מידע על כך, כלומר:
ניגש אל הספרים שלו, פותח אותם בחבטה וסוגר אותם בחבטה וממשיך לעשות זאת לאורך שלושה חדרים, ותוך כדי כך שומעים אותו ממלמל:
שניוני הפה, שניוני הפה.
זהו המונח האורניתולוגי לעל-מערכה של כל זני האווזים, אבל איך נקראת המערכה?
זה צריך להיות כתוב איפשהו – וגם מדוע נולדת הכרה באמצעות משהו שנחבט לפתיחה ונחבט לסגירה.
בשולי להקת האווזים הזעירה יש נחל זעיר.
מימי הנחל זורמים אופקית אל האוויר, מימין לשמאל – נגד כיוון המחשבות החגות מעל התמונה.
יתכן שבניגוד למבטים המאוד אופייניים, הקולות של האווזים היו ממוענים – הגם שאולי התקדמו במסלולים בלתי נראים – לאדם שעמד ליד הגדר, במיוחד הצלילים הנשיים, החזקים והעמוקים.
יתכן שהאווזים לא געגעו אלא צווחו.
יתכן שבגלל זה המקור שלהם פתוח רחב כל כך.
יתכן שהיא צווחה בחזרה, הטילה את ראשה לאחור וצווחה אנכית אל האוויר.
ובשעה שצווחה מתחה את גופה כלפי מעלה, תנועה שלא עשתה לפני כן זמן רב או שעשתה רק בסתר.
ותוך כדי כך קיללה מישהו, הפעם בקול רם מאוד כי הייתה לבדה.
יתכן שבגלל זה לא הראה הצלם את התצלום לאיש מלבדה, ושהוא שרד מפני שעד יום מותה הסתיר מפני אחרים את ההוכחה לנפש האקרובטית שלה.
ואולם במקרה כזה עולות השאלות:
לשם מה צילם אותה הצלם?
האם נכנסה במקרה לשדה הראייה של העדשה שלו?
או שמא כבר קיללה אותו בקול רם כמה ימים קודם לכן, ומאז ניסה, שטוף זיעה, לצלם אותה בתנוחה שלא תעלה על הדעת, לא נוחה באופן שלא יעלה על הדעת, וכך לסחוט אותה.
– יתכן שנוכח האווזים, נוכח תת-קבוצה של בעל חיים מתוך העל-מערכה של שניוני הפה, היא לא אמרה דבר, יתכן שבתנוחה שנלכדה בה שחור על גבי לבן נפרשׂ סביבה האוויר כמו רשת של חוטים חזקים אבל עדינים, רשת רחבה באזור החזה וצמודה ביותר באזור הצוואר;
יתכן שהבחינה כמה יפות וכמה חסרות תועלת הן נקודות מבט כשהכול מונח צמוד אליה כל כך, גם אם כל הקרוב חוזר ומתרחק מיד, כמו הבהירוּת המתרחקת לעת ערב, אותה בהירות שבמשך היום באה מתוך שמיים מלאים עד מלאים עד שוליהם באור.
האם הוא יזכר בכינוי הנכון של המערכה אם יוסיף לדקלם לעצמו, עכשיו בלטינית, את שמה של העל-מערכה?
מעל הראשים בעלי הנוצות הלבנות, הראשים המתוחים כלפי מעלה, שמולם גם היא התמתחה כלפי מעלה:
העלים הבהירים של עצי אלה לבנה.
האם גם הם – כפי שתובע ההגיון של שמות הצמחים שהוזכר לעיל – נקראים על שם החיות השוכנות מתחתם?
עלי האלות הלבנות תלויים צפוף על הענפים, והענפים צומחים לא רחוק מהגזע, מכלול שנראה כמו שיח יותר מאשר כמו עץ.
אפשר לחשוב:
פסוקת שיערה נראית פרועה למדי בנוף המסודר מאוד.
שהאלות הלבנות עדיין עומדות שם, אפשר לחשוב קצת אחרי שאומרים לו להתראות בפעם השנייה וקצת לפני שעוברים את מפתן הדלת ויוצאים מהבית.
לפניו עוד עומדת הגדר.
לפניה השביל.
לאורך הגדר – עוברי אורח, וכשעוברים את מפתן הדלת ויוצאים מהבית, מסתכלים לשם.
בין המטיילים יש גם ילד המנסה לעצור ולהציץ בין קורות הגדר, ידו מוחזקת בידו של אחד מהם.
הילד קטן-קומה ומגושם מאוד, והוא משתדל לראות מה שקורות הגדר מסתירות וחושפות חליפות:
את תת-משפחת האווזים.
משפחה:
ברווזיים.
סדרה:
אווזיים.
מחלקה:
עופות.
על-מחלקה:
חולייתנים לסתניים.
תת-מערכה:
בעלי חוליות.
על-מערכה:
שניוני הפה.
תת-חטיבה:
בעלי שלוש שכבות גוף.
חטיבה:
רב-תאיים אמיתיים.
תת-ממלכה:
רב-תאיים.
ממלכה:
בעלי חיים.
על-ממלכה:
יצורים תאיים בעלי גרעין.
קטגוריה:
אורגניזם.
מזג האוויר היה מצוין באותו יום, שומעים אותו קורא בפנים הבית, כמו מחפש חלון ואחר כך עומד ליד חלון:
מעל האווזים עמדו העננים, הם לא זזו אפילו טיפה!
עכשיו אפשר היה לחשוב משהו, אבל:
מהנהנים.
הילד לא מצליח לעצור.
קורות הגדר שהילד נגרר על פניהן מזכירות שמורות עיניים שמעפעפות ומטשטשות את מה שרואים;
אילו היו פיות, הם היו מפטפטים בלי להסגיר דבר ממה שהם אומרים.
הילד מנסה בכל זאת לחדור לפחות בעיניים אל מה שמסתתר מאחורי הגדר.
לא נראה שמישהו עומד להרים את הילד כדי שיוכל להיטיב לראות.
מישהו מושך בזרועו (אותו אדם שלפני כן אחז בידו), ומושך בזרועו עד שכל המטיילים עברו על פני הגדר;
הילד מוסיף ללכת בשביל ומרכין את ראשו לאט, כל כך לאט, שדרוש מאמץ כדי להסתכל על אורֵחַ הגדר המאוכזב הזה.
פרנץ ליסט נפטר ב-31 ביולי בשנת 1886, את הנסיבות המסוימות שהובילו לכך הוא לא הצליח לזכור.
ואולם הוא מצא את עצמו בהכרה ובעשתונות מלאים ברחוב כלשהו והלך בנחישות – לאן?
זאת הורתה לו הזמנה שהייתה טמונה בכיסו, הזמנה ובה המשפט התמציתי:
״גברת מַגדָה ג׳ מזמינה אותך לבונקר של לשכת הקנצלר, ב-1 במאי 1945.״
בלשכת הקנצלר, שהתברר שהייתה אפוא מתחת לפני הקרקע, הוא מצא את עצמו יושב על כיסא בלי שידע איך הגיע לכאן מהר כל כך ובלי שום בעיות.
הוא בחן את החדר, שמפעם לפעם, במרווחי זמן לא קבועים, הזדעזע מפיצוצים.
הוא ראה שולחן ארוך מעץ אלון, סביבו כסאות עם משענות מרופדות גבוהות, אחר כך פסל-חזה שהציג ראש של גבר, וצבעו כצבע הטיח שנשר מסדקים בקירות.
הראש הזה משך אותו באופן שאין לעמוד בפניו.
אבל עכשיו כבר ראה בפינה מרוחקת, מולו באלכסון, פיאנו-פורטה, שמעטֶה הלַכָּה השחורה שלו היה מכוסה לגמרי באבק-טיח ובחתיכות אבן.
מאחוריו, על שרפרף, ישבה בתנוחה מפוחדת לגמרי אישה בגיל העמידה, כולה מכונסת בעצמה, אבל מבטה השואל, המתחנן-כמעט, בכל זאת היה מכוון בשימת לב אל הפנים החדשות.
שיערה הבלונדיני היה צרור מאחורי עורפה, את פניה הרימה קצת גבוה מדי, פה ושם נראו בהן כתמים אדמדמים.
״אני שמחה שבאת״, אמרה בקול בלתי נשמע כמעט.
״הרוזנת ד׳אגו הייתה אם ילדיך, לא כן?״
ליסט נבוך מפני שאישה שהוא לא מכיר, שלא יכול אלא להניח שהיא סובלת, הזכירה לו נסיבות מעברו ועשתה זאת באופן בלתי צפוי ובישירות.
ואז, אחרי רגעים של חוסר החלטיות, שהיו ניגוד מוזר לאצילות של גילו, הוא קם ממקומו וניגש אל הפיאנו-פורטה.
״מדוע את בוכה, מאדאם?״ שאל.
״למען השם, מדוע את בוכה?״
ומכיוון שהתייפחה עכשיו, הוא פשט את זרועותיו וכמעט התפתה לאחוז בידיה, אבל התאבן באמצע תנועתו המתאמצת להיות ידידותית, כי עכשיו נפתחה הדלת בצלצול מתכתי מרגיז, ובפתח עמד גבר צנום למראה והנהן לעברם כמה וכמה פעמים בעליצות כמו מובנת מאליה.
״דבר איתו,״ קראה האישה ולפתה את ימינו של ליסט.
״הוא רוצה שאני אהרוג את הילדים שלי.״
אך בה בעת היא התביישה להסגיר את סודו של בעלה, שעמד בפתח והתאמץ לשמור על קור רוח בפני אדם זר, גם אם שמו פרנץ ליסט.
״אני לא טוענת,״ הוסיפה בפנים שטופות דמעות, ״אני לא טוענת שאין זה גם מבוקשי.
אבל אתה מבין:
אני מבקשת משהו שאין ביכולתי להוציא לפועל.״
״אין זמן, הרופא מחכה,״ אמר יוזף ג׳ וחייך.
״אני בטוח שפרנץ ליסט האלמותי יתן לך כוח מספיק כדי לעשות את הבלתי נמנע.״
ובאומרו זאת ניגש אל אשתו, חבק ברכות את מרפקה והוביל אותה, כמעט בלי התנגדות מצידה, אל הדלת, וליסט הבחין שמום כלשהו, רגל קצרה מדי, מכביד על הליכתו.
״אתם מתכוונים להרוג את הילדים שלכם?״ הוא שאל, ובני הזוג נפנו לאחור וראו את טוב הלב והזעזוע בפניו של האיש המוערך, והבחינו שהוא לבוש בגדי כומר.
נשמע פיצוץ, פיצוץ חזק כל כך שהיה חשש שהוא יוסיף ויחדור אל מתחת לפני האדמה.
האור נכבה, וכששוב נדלקה הנורה שהייתה קבועה בתקרה, היה ליסט לבדו.
הוא לא ידע אם עליו ללכת אחרי בני הזוג, שמן הסתם נעלמו מאחורי הדלת, וניסה להבין את הנסיבות שהוא מצוי בהן.
׳אבל איך זה יכול להיות?׳ חשב, ׳הרי לא יתכן שהזמינו אותי לבניין הזה כדי שאהיה עד לפשע.
כנראה לא הבנתי נכון את מה ששמעתי!׳
והאיפוק שלמד להפגין כל חייו, ההתבוננות הבלתי מחייבת בעולם כפי שנגלה לעיניו במסעות קונצרטים, חוסר האפשרות, בתור וירטואוז מבוקש, להבין את הרגליהם של מארחיו או אפילו להבחין בהם – בזכות כל אלה נמנע גם הפעם מלהעמיק ולחקור את הדבר שהדהים אותו.
הוא החליט לחכות ולראות איך יתגלגלו העניינים.
אגב התעלמות מהטיח הרים את מכסה הקלידים, התיישב מאחורי הפיאנו-פורטה וניגן את התיבות הראשונות של סונטת ולדשטיין, עד לאותו טריל המנסה להפוך את הפתיחה המלנכולית, הקודרת, לשמחה.
הוא עשה זאת שוב, ועוד פעם, כמו מהסס להציג את היְקָר שהפיקו ידיו פעמים רבות כל כך.
הוא הוסיף לנגן ככל שהתגבשה בו שכחה עצמית, עד שלבסוף השתרר אותו קסם, אותו איחוד של האמן עם הכלי, שרק וירטואוז מסוגל להשיג.
שוב נפתחה דלת הברזל, הפעם ביתר רכות, וגברת ג׳ חזרה אל החדר.
לליסט נדמה היה שהוא שומע במסדרון שהחביאה הדלת קולות ילדים, ושאותם ילדים כנראה משחקים זה עם זה וצוחקים, אבל הקולות היו עמומים ולא ברורים ורחוקים כל כך, שהוא לא היה בטוח אם טעה או לא.
״כמה יפה אתה מנגן,״ אמרה גברת ג׳ והתיישבה על אחד הכיסאות שהיו מקובצים סביב שולחן עץ האלון.
״אני מודה לך, מאדאם,״ אמר הפסנתרן, חדל לנגן והשתחווה כלפיה.
הדממה שהשתררה עכשיו נמשכה קצת יותר מדי.
גברת ג׳ הרכינה מבטה אל הרצפה ואמרה בלחש, כמו לעצמה וכמו כדי להתנצל על השתיקה שנוצרה:
״אל תחשוב רעה על בעלי.
הוא אוהב את הילדים בדיוק כמוני.
אבל הוא גם רוצה לחסוך מהם את החיים.״
״מאדאם, על מה את מדברת?״ אמר ליסט והסתכל על האישה הבודדה והתשושה למראה, שלא היה אפשר לכנותה לא זקנה ולא צעירה, לא יפה ולא מכוערת, לא מושכת ולא דוחה, אלא נוגעת ללב בעיצבונה האינסופי, והיא השיבה לו מבט.
בעשותה זאת נשאה את ראשה, היא לחצה את ידיה זו לזו כמבקשת אחיזה, אבל העיניים, אותן עיניים פעורות, נסערות עד בלי די, הן שהסגירו שעומדת כאן אישה המשקיעה מאמצים אף על פי שברור לה שכבר נזנחו כל הצידוקים לכך.
״אני רוצה לבקש ממך לטפל בילדיי,״ היא אמרה.
״אני דואגת מה יהיה עליהם אם יומתו.
הם הלא עדיין צעירים כל כך.
אני יודעת,״ הוסיפה, ״כמה טוב לב אתה, ואני מקווה מאוד שלא תשאיר את הילדים בלי השגחה.״
ליסט בהה בשיערה וראה שקווצה שהייתה מהודקת בסיכה, השתחררה וגלשה עכשיו על רקתה, וראה את שיוויון הנפש שלה להזנחה הזאת.
בעל כורחו התפעל מן החן שנוצר להרף עין למרות כל הייאוש.
״אבל ילדייך חיים,״ הוא אמר.
״ויש להם אמא, שבלי שום ספק אינה רוצה שפני הדברים יהיו אחרת.״
היא לא השיבה.
הוא רצה לבקש ממנה להסביר את דבריה, שנראו לו בלתי מובנים, אבל עכשיו עמד יוזף ג׳ בפתח, ככל הנראה בכוונה לפקח על אשתו כי לא בטח במצב שהייתה נתונה בו.
״כשאין עוד ביכולתו של אדם להציל את ביתו, הוא הופך למדורת הקבורה שלו.
מי שמקריב את עצמו ואת ילדיו, מעניק אצילות לאובדנם,״ הוא אמר.
ובאומרו זאת ניגש אל שולחן עץ האלון, התיישב, ביקש את קרבתה של אשתו, עד כדי כך שכתפיהם נגעו זו בזו.
כמה זמן ישבו ככה – זאת לא ידע ליסט לומר.
הוא רק הסתכל בלי הפוגה על הזוג המוזר, הקשיב לפיצוצים ההולכים וקרבים, וראה את יוזף ג׳, שכבר היה רגיל למצבים כאלה ונהג לרחוש בוז לכל סכנה חיצונית, נרתע בכל פעם, אבל זה היה רפלקס של מערכת העצבים שלו, והוא הגיב לו באדישות.
רק פעם אחת, כשנפתחה הדלת בפרץ עצום, כאילו נקרעה מציריה בלי שמישהו נגע בה, הוא הבטיח כי פיצוצי הארטילריה אינם מערערים בשום אופן את בטחונו של הבונקר, שכן אנחנו נמצאים מטרים רבים מתחת לפני האדמה, והחייל הגרמני, גם אם הוא תשוש, גם אם הוא מדמם מפציעות אינספור, אין ספק כי ברצונו ובכוחו לעצור את התקדמות האויב עד הערב.
חיילים תורנים נכנסו והביאו ידיעות שסתרו את הוודאות הזאת.
איש אינו מסוגל, כך הבטיחו, להגן יותר משעתיים או שלוש על הרחובות המכותרים, על אותו מתחם צר שבין טירגארטן לפוֹס-שטראסה, שעוד נותר לאנשי השררה של הרייך השלישי.
״טוב הדבר,״ אמר יוזף ג׳.
״באגרופי ברזל ניערנו את העולם, שהיה קרוב להיחנק בתרדמת.
לא יצאנו למאבק הזה על מנת לנצח.
וכי מהו ניצחון?
קל להשיגו אם אין רוצים לאתגר את כוח הגזירה, להכריח את הגורל עצמו להילחם נגדך.״
ושוב נדמה היה לליסט שהוא שומע קולות ילדים, ביתר בירור מבפעם הראשונה, נדמה היה לו אפילו שהוא מצליח להבחין בין הגילים.
הוא קם ממקומו.
׳המטורפים האלה׳, חשב.
׳הם מנהלים מלחמה, הם רוצים לשקוע.
אבל אני מוכרח למנוע בעדם לגרום לילדיהם לשלם על כך.׳
הוא הודה על ההזמנה, אמר שצר לו על שאין ביכולתו לשנות ולו במעט את מצבם של מארחיו, אבל שהוא מוכן לנגן בפיאנו-פורטה, אם רצונם בזה, ושאין לו התנגדות אם גם הילדים… כן, הוא אפילו ישמח אם הם יהיו נוכחים, כי הגדולה שבהנאות בשבילו – כך הבטיח כמה פעמים, ובכל פעם ביתר שאת – היא לנגן לפני ילדים.
״כן, נגן, נגן!״ קראה מגדה ג׳.
אבל יוזף ג׳ כבר לקח את ידה, אחז בה ברכות, ובכל זאת בחוזקה שאין לטעות בה, חייך, ולליסט נדמה היה שגם היא מריעה רגע קט, שעיניה מונחות על האיש הזה כמו היה קוסם, אשר באמצע מבצר בוער מסוגל לגרום לשקיעתו ולשקיעת ילדיו להיראות כניצחון.
הדבר הדאיג את ליסט.
״אבל,״ הוא אמר, ״הרי לא תעשו מעשה חסר נימוס כל כך ותעזבו את החדר בזמן שאני מנגן בפיאנו-פורטה.
דבר כזה עוד לא קרה לי מעודי,״ הוסיף.
׳אם המלחמה הזאת עתידה להסתיים בתוך שעות מעטות׳, חשב, ׳המוזיקה צריכה להקסים אותם.
בטהובן!
בטהובן יציל את הילדים.
עוצמתו גדולה מכל דבר אחר׳, חשב, וגם:
׳עוד לא נולד האיש שיוכל לעמוד בפני סונטת ולדשטיין.׳
הוא התחיל לנגן.
אבל ממש לפני שעשה זאת, כשידיו כבר היו מונחות על הקלידים, בחן עוד פעם את המאזינים, כמנהגו תמיד.
זה היה רגע של ריכוז מוחלט.
הוא ניגן את התיבות הראשונות וראה את מגדה ג׳ מתרחקת מבעלה, התרחקות בלתי מורגשת כמעט:
בתנועה חסרת מאמץ ככל האפשר הוציאה ממחטה מחגורת שמלתה וקרבה אותה אל שפתיה.
הוא ראה שיוזף ג׳ לא הבחין כלל בתנועה הזאת.
אבל הוא, פרנץ ליסט, בהחלט הבחין בה וראה בזה הוכחה למהירות שבה משפיע קסם הווירטואוזיות שלו.
זה הפיח בו אומץ.
׳להמשיך, פשוט להמשיך׳, חשב.
׳את הסונטה אני מנגן בעשרים ושלוש דקות, אבל הם יופתעו לגלות שהנצח הקצר הזה יימשך עד הערב.׳
הוא חזר על ההתחלה, ניגן את האקורדים בעדינות מיוחדת מתוך כוונה לרכך את ההחלטיות הקודרת של הזוג.
אחר כך, לפני שהתחיל בווריאציות, חדל לנגן אבל לא הרים את מבטו לבל יאלץ מישהו למחוא כפיים.
כמה דקות אחר כך הרגיש שדרכו אוששה.
יוזף ג׳ ישב שם כמי שהמוזיקה הכניסה בשבילו בדרך פלא סדר במצב בעולם, שלא היה בעצם אלא מצבו שלו עצמו.
הוא הסתכל רק על ליסט, על ידיו, ולא הבחין במגדה ג׳, שכדי לשמור עד כמה שניתן על קור רוח, לא חדלה מלהתעסק בממחטה.
היא סבלה מהמחשבה על כך שהילדים עלולים להתקרב לחדר הזה אף על פי שהדבר נאסר עליהם, ומכיוון שהמוזיקה, אוי, המוזיקה הנפלאה הזאת, תמשוך אותם, הם יבקשו להיות קרובים להוריהם, יבקשו את אותה קרבה שתמיד הייתה מובנת מאליה בשבילם ושמעולם לא נמנעה מהם.
היא לא יכלה לסבול את המחשבה, שלפני שיֵרד הערב יהיה עליה להשתמש לרעה בקרבה הזאת על מנת להונות את הילדים.
אבל חילופי האקורדים, אותם מרבדי צליל סותרים ומתפייסים חליפות, שהרחיבו את חלל החדר עד אין גבול, עשו גם אותה מודעת לכאב, לוודאות המוות, העתיד לצאת לפועל מהר כל כך ובחרפה כזאת, והמוזיקה הפליאה לעשותו נחשק.
את מצב רוחה נבצר מליסט לשפר, אבל האמנות שלו ריתקה אותה אל הכמיהה שדבר לא ישתנה בנוגע לאסונה, היא אפילו שאלה את לבה להשתהות במשך נצח בייאוש, שנראה לה עכשיו בלתי נמנע כמו הפיאנו-פורטה.
״כמה נפלא אתה מנגן!״ קראה מגדה ג׳.
״אני מודה לך,״ השיב ליסט והשתחווה, אבל לא כלפיה, הוא הוסיף לנגן והיה כעת משוכנע לגמרי שגם הילדים שומעים אותו, אף על פי שהחביאו אותם ממנו ביסודיות כזו.
שוב נפתחה דלת הברזל, ואיש בגיל העמידה נכנס לחדר.
הוא היה לבוש מדים שחורים, שרוולי הסגין שלו היו מקופלים עד לגובה המרפק, צווארונו היה פתוח לרווחה, תסרוקתו הקצרה לא הייתה מגולחת, בידו השמאלית הוא החזיק מזוודה קטנה.
נראה היה שאין הוא שומע את נגינת הפסנתר, תשומת ליבו עוד הייתה ממוקדת במסדרון שממנו בא, הוא השיב לקול כלשהו כמו ביקש לוודא איזה עניין, אחר כך הביט בחוסר סבלנות ניכר ביוזף ג׳.
זה היה הרופא.
וליסט חש שעכשיו נוכח בחדר מישהו שעליו לפחד ממנו.
׳אותו הראש שאני רואה שם בתור פסל-חזה׳, חשב.
׳הוא חיוור כמו שיש, אין בו טוב לב, אי אפשר לגעת בנפשו.
הוא לא שומע את המוזיקה.׳
הוא הביט בטלאי בצווארון המדים שהיה מעוטר בגולגולת מת, ולא יכול היה שלא להתפעל מחוסר ההבדל שבין הפנים, המדים וסמל המוות.
הוא, ששנים כה רבות היה מוקסם מיופיו של טוב הלב, הביט עכשיו ביופיו של הרוע, והוא חש כיצד נגינת ידיו, שעד כה התרחשה בלי מאמץ, כמעט מעצמה, הולכת ומקרישה, ואיך הוא מתנגד לכך על ידי הקשה בבאסים ובצלילים הגבוהים ביותר כמה פעמים אלה כנגד אלה.
אבל על הרופא זה לא עשה רושם, ויוזף ג׳ התרומם לאטו, הלך אל הדלת בצעדים זהירים על הבטון הקשה, ובהולכו הוסיף להביט לאחור על ליסט בכיוון הפיאנו-פורטה.
כשהגיע לדלת הניף, כמו לברכה, את זרועו הימנית בארשת של צער.
״אני עדיין מנגן!״ קרא הפסנתרן.
״כללי הנימוס מחייבים שהאמן יעזוב את החדר ראשון.
מאדאם,״ קרא ופנה עכשיו אל מגדה ג׳, ״האם יש סיבה לחוסר הכבוד הזה כלפי הופעתי?״
אבל היא כבר שלחה מבט אל הדלת, ראתה את יוזף ג׳ ואת הרופא מתרחקים, ובעודה מנסה לקום בעצמה, הפילה את הממחטה שלפתה בידה זמן רב כל כך.
היא ביקשה ללכת אחרי שני הגברים, אבל ברכיה לא הצליחו לשאת את התנועה המהירה שהיה עליהן לבצע, ובקושי קמה וכבר נפלה בחזרה על הכיסא, ומרפקה הימני נחבט בעוצמה על השולחן.
״עזור לי.
הוא הולך אל הילדים.
מהר, תן לי יד.״
״לא״, השיב ליסט והוסיף לנגן עוד ועוד.
״לא״, השיב וניסה לשוות חדות לקולו, ״כל עוד את מאזינה לי, לא יכול לקרות לילדים כלום.״
״אתה טועה.
אם לא אחוס עליהם, הרופא יהרוג אותם.
אנחנו אשמים.
אסור לנו ליפול בידי האויבים שלנו,״ אמרה, אך מיד נבהלה מהודאתה וביקשה להשיב את דבריה.
״לא,״ הוסיפה וקמה.
״לא,״ חזרה כמעט בתחינה וניגשה אל ליסט, ״אנחנו לא אשמים.״
היא אמרה זאת והתקרבה אליו כל כך, עד שהוא ראה עצמו נאלץ לחדול מנגינתו;
שוב ביקשה לדעת, והפעם ביתר תקיפות, אם גם הוא חושב שאין הם אשמים, והוא אמר:
״מאדאם, אני לא יודע.
אבל מכיוון שאת אומרת זאת, אני רוצה להאמין לזה.״
״אני מודה לך,״ היא השיבה והשתתקה.
ליסט חש איך המנורה שמעל לראשם, הרהיטים שהקיפו אותם, ובעצם החדר כולו התחיל להיטלטל, והוא התפלא על כך שזה קורה בדממה מוחלטת.
ומאחר שמגדה ג׳ עדיין שתקה והוסיפה לעמוד שם בחוסר החלטיות מוזר, ומאחר שהוא לא ידע מה פשר הדבר ואם יהיה יאה להמשיך לנגן עכשיו בפיאנו-פורטה, התחיל לדבר בשקט ובנחרצות:
״מאדאם,״ הוא אמר, ״אל לך לשפוט את החיים בחוסר הגינות, ומעל לכול:
לא חייבים תמיד לרצות משהו בכל מחיר.
היו לי שתי בנות מנישואים ראשונים, קוזימה ובלנדין, כלומר בעצם הן נולדו מחוץ לנישואים, ובכל זאת דאגתי להן.
בלנדין מתה, למרבה הצער, בדמי ימיה, אבל קוזימה הייתה, כפי שאת יודעת, נשואה לפון בִּילוֹ, אחר כך לריכרד ואגנר, ומתה רק בשנת 1930.
אילו חיים ארוכים ומלאי התרחשויות!
כמובן:
גם לי היו סיבות לא להיות מרוצה, ומעולם לא קיבלתי את חוסר נאמנותה לפון בילו ואת חיבתה לוואגנר, אבל גם לא אטען שהדאגות שגרמה לי קוזימה היו גדולות.
ואילו את, מאדאם, מיואשת, אבל:
שום ייאוש, גם לא אותו ייאוש המייחל בכמיהה לבוא המוות, אסור שידיח אותנו לראות הכול רק מתוך עינינו שלנו.
דבר אינו גדול מאסוננו שלנו עצמנו, אבל:
מאדאם, צריך גם להניח לעולם, ולכאן שייכים גם הילדים שלנו, להתמיד במסלולו.״
היא הקשיבה לו, רק עכשיו הבחינה כמה זקן האיש הזה ונמצא אפילו על גבול קִצו, ואופן הדיבור המיושב שלו, הטרחני כמעט, היטיב עמה, ועצם זה שהוא היה לבוש בגלימת כומר, נראה לה עכשיו מובן מאליו.
האם הסכימה לדבריו – את זאת לא ידע לומר.
נדמה היה לו שמחשבותיה רחוקות, רחוקות מאוד, וגם כאשר קול נבוך קרא קלושות ״אמא״, דומה היה שאין היא מבחינה בזה.
״כמה ילדים יש לך?״ שאל ליסט.
היא לא יכלה לענות.
היא התביישה.
בלתי אפשרי היה בעיניה להסביר שיש לה שבעה ילדים, אבל רק אחד מהם בטוח מפני טיפולה.
גם נראה לה לא יעלה על הדעת שאפשר להרוג שישה ילדים בגילים שונים כל כך ובזמן קצר כל כך.
הקטנים, כן, האם כל כך נורא להניח להם להירדם קרוב אליה, כמו שהם רגילים, רק שהפעם לתמיד?
אבל המבוגרים יותר, שכבר עמדו על דעתם, וכבר ימים שאינם הולכים לחדרם אלא לקול הבטחות חוזרות ונשנות שלא יאונה להם כל רע, איך תוכל לעולל להם את הנורא מכול אחרי שהבטיחה להם לשמור עליהם מפניו?
היא התפלאה שהמחשבות הללו, שהיו בלתי נסבלות בעיניה, לא דיכאו אותה ולא הכריחו אותה, כמו לעתים קרובות בעבר, לשכב כדי לפחות להרגיע קצת את לבה.
הכול סביבה נהיה קל, הרצפה שתחת רגליה נעה כמו צל, ופתאום היא נזכרה בזמנים עברו, זמנים רחוקים מאוד, שבהם כמעט נמסה מרוב אושר וממצב רוח נהדר, ובזריזות, אבל מבלי שיבחין בכך ליסט, נאחזה בפיאנו-פורטה לבל תיפול.
אגב כך חייכה, אף שלא יכלה להרשות זאת לעצמה וחששה לאבד את השליטה ברגשותיה, ולכן אמרה:
״אני מודה לך.
אני צריכה ללכת אל ילדיי.
אתה הלא שומע בעצמך שהם קוראים לי.״
ליסט ביקש לסייע לה.
הוא בהחלט הבחין קודם לכן בהתנודדותה, וראה שהיא מתקשה לנתק את אחיזתה מהפיאנו-פורטה, וכשפסע את השניים-שלושה צעדים שהיו נחוצים כדי להגיע אליה, הסתבכו נעליו בשולי הגלימה שלו, רק בקושי הצליח להימנע מלמעוד, וכשביקש להגיש לה את זרועו עם מילת התנצלות על הגולמניות שלו, היא כבר נעלמה.
הוא בהה במסדרון, שדלת הברזל שלו הייתה פתוחה לרווחה, כמו שבוהים בתהום המובילה אל מחוץ לעולם, ואז נזכר שחדל לנגן.
״חכי,״ ביקש לקרוא.
״סלחי לי על רשלנותי!
הניחי לילדים, אני ממשיך לנגן!
עוד לא הגענו לסוף הסונטה!״
אבל הוא הבין כמה חסר תועלת כל זה והשמיע במהירות ובחצי קול רק כמה מילים בלתי מובנות, ועמד שם כמי שנאלץ לראות אסון שביקש למנוע את היווצרותו, מתאפשר דווקא באמצעותו, וכפי שחשב:
באמצעות הפטפטנות שלו.
הוא חש בגבו מתקרר ובידיו, אותן ידיים יקרות ערך וממושמעות, מתחילות לרעוד, ואיך נבצר ממנו להיענות לכמיהתו לחזור מיד, בלי עוררין, אל הפיאנו-פורטה ולהשלים את מה שהחמיץ.
אבל אז הגיע בכל זאת – נדמה היה לו שהוא נאלץ להכריח את זרועותיו ורגליו לנוע – אל הקלידים והתחיל לנגן.
׳תודה לאל׳, חשב, ׳הכלי הזה, אם רק יודעים לקסום עליו, מכניס תנופה בכל דבר.׳
ובאמת:
נקיפות המצפון שבחשו בקרבו, התקווה הנואשת, שאילו רק שמעו אותו בכל מקום, היה כל יצור חי מתחת לפני האדמה הזאת שב וקרב אליו, אבל גם המחשבה שאם לא ינגן, הילדים יזעקו במצוקתם מרוב אימה, והוא יהיה נדון לשמוע זאת – כל אלה הביאו אותו להתחיל את האדאג׳ו בלהט ובהתגברות כאלה, שנדמה היה שחלל החדר הצר ודלת הברזל, אבל גם המסדרון, יתנפצו כמו מתרועת טרומבון כבירה.
אבל הוא לא הסתפק בזה.
״שלא תעזו!״ קרא, ״שלא תעזו לפגוע לרעה בילדים!
הם יצירי האל!״ וגם:
״אני לא מתיימר לשפוט את העולם, קטונתי ממש כמותכם, אבל:
מי שרוצח את ילדיו, יהיה לנצח לא חי ולא מת, ולא ייקרא לא אב ולא אם!״ קרא.
וככל שהרים את קולו יותר, ככל שנעשו איומיו מסויגים פחות, ככל שייחל יותר למנוע את אסונם של הילדים ויהי מה, כן חש ביתר בירור שכוחו לא יספיק לזעם כה רב.
זמן מה דומה היה שהוא עומד בזה, עד ששיעול שלא היה בכוחו להחניק, גזל את נשימתו עד כדי כך, שהוא נאלץ להפנות עורף לפיאנו-פורטה, הגם שבידו הימנית – השמאלית כבר הייתה מוטלת ברפיון על הקלידים – התמיד בנגינת הסונטה.
הוא השתנק, בלע אוויר, לא הצליח להיפטר מהחולשה שתקפה אותו.
הוא קיווה שמישהו יופיע בחדר, ואם הבקשה הזאת גדולה מדי, אז לפחות שיישמע קול כלשהו, אפילו כזה שאינו מכוון אליו.
אבל דממה הוסיפה לשרור בכול.
הוא קיפל את כן התווים וסגר את הפיאנו-פורטה.
׳טוב׳, חשב, ׳טוב.
אני את שלי עשיתי, ועכשיו כל שערי השמיים סגורים.׳
הוא ישב שם ממוטט, ראשו מורכן, ידיו נשענו על הסנטר, ובשעה שנשימתו הלכה ונרגעה, השתלטה עליו תחושת שוויון נפש.
הוא חשב על הרוזנת ד׳אגו ועל כך שלא בא ללווייה שלה.
זה מה שחשב עכשיו.
וגם חשב שתלה ציפיות גבוהות מדי בסונטת ולדשטיין, הוא ציפה אפילו שתעשה את הבלתי אפשרי.
מעל פני האדמה, במקום שבו אדם מצוי שבעה או שמונה מטרים קרוב יותר לשמיים, התחיל האביב.
עצי הערמון עמדו בפריחתם.
הם התקשו להפיץ את ניחוחם כנגד הריח שעמד ברחובות העיר הבוערת.
*הסיפור לקוח מתוך:Die Waldsteinsonate by Hartmut Lange, Copyright © 1984, 2017 Diogenes Verlag AG Zurich, Switzerland, all rights reserved.
היא האישה שגרה בסביבה, פוגשים אותה בסופרמרקט, בתור בסניף הדואר.
בימי שני היא מביאה את הילד, בימי שלישי היא שוחה את הסיבובים שלה בבריכה, בימי רביעי היא לוקחת את הילד, בימי חמישי היא עושה קניות, ובימי שישי היא באה מחנותו של האופה ובידה עוגה.
שכנוֹת פוגשות שכנוֹת כמו חוטי שתי וערב שנפגשים, זה היה יכול להישאר כך לנצח נצחים, עד שדברים מתגלגלים אחרת, ובפתיחת התערוכה של סינדי שֶרמן בגלריית שְׁפְּרֶת מאגֶרס בברלין הציירת אוּטָה פֶּפְגֶן אומרת:
את מחפשת רוחות?
אז תשאלי את אנֶה, האישה הזאת יכולה להעלות רוחות באוב, יש לה שיטה מצוינת.
וכך קובעים פגישה עם אישה לא מוכרת בשם אנֶה, היא פותחת את הדלת, וזאת לא אחרת מאשר השכנה ההיא.
השערות האדמוניות הארוכות האלה, המבט המשועשע והבוטה, הלב הרחב בחזה הגדול, והריח שעולה משולחן הקפה מאחורי גבה.
הסיפור הזה הוא מתנתה של הסופרת אנֶה האן, של מכשפת היין האדום מברלין-מיטֶה, של אשת הארמון מְגוֹזֶק, של המדיום ממגדֶבּוּרג.
תודה.
אישה בעלת חושים מחודדים מדי שמה לב ליכולות שלה כבר בנערותה המוקדמת ועושה כל מיני ניסיונות.
יום אחד קורה מה שהיה צפוי שיקרה, אוחז אותה פחד איום, והיא מחליטה להניח לשטויות האלה אחת ולתמיד.
ובכל זאת היא מעלה רוחות באוב שוב ושוב, מפני שהיא לא יכולה בלי זה.
אנֶה נולדה במגדֶבּוֹרג בשנת 1966.
כשמלאו לה עשרים ושתיים, והיא הייתה בעיקר משועממת עד מוות, החליטה לברוח ממזרח גרמניה.
היא הרי לא ידעה שימיה של מזרח גרמניה ספורים, שכן לעתים נדירות שאלה את הרוחות שהעלתה באוב על עתידה שלה עצמה.
זה היה עניין סבוך ורגיש מדי.
במעגל החברים שלה היא גם לא הייתה האדם היחיד שהיה עסוק במחשבות בריחה.
אחרים הגישו בקשות יציאה ממזרח גרמניה, והם פחדו מחדשות רעות.
חוץ מזה, תמיד היה צורך לקחת בחשבון שיש מרגלים.
מה יקרה אם הרוח אומרת בסיאנס, באוזני כל הנוכחים, שאנה ה.
עתידה לצאת בשבוע הבא לניסיון בריחה מוצלח.
לכן לא הייתה אפשרות לשאול את הרוחות על העתיד שלך.
אבל אנה והחברים שלה היו מוקסמים מן הסיפורים המלוטשים והמסתוריים של הרוחות.
פעם אחת ביקרה אותם רוח שהכירה את ברטולד ברכט, ופעם אחרת רוח של ילד, שישבה תמיד על בירכו הימנית של אלוהים.
זה היה מבדר ומשעשע.
ואילו המציאות והעתיד הקרוב מעולם לא מבדרים, וגם לא משעשעים, עבור התושבים הצעירים של מזרח גרמניה.
על כן אפוא לא שאלה אנֶה את הרוחות מה צופן לה העתיד, לו עשתה כן, אולי הייתה חוסכת מעצמה את הבריחה, את המעצר, ואת הכלא במזרח גרמניה.
לאנֶה לא הייתה עבודה במגדֶבּוּרג באותם ימים, אבל היו לה חברים.
לחברים היה יין אדום, ליין האדום היה נר ולנר הייתה כוס.
הם התיישבו במעגל, הפכו את הכוס והעמידו אותה במרכז המעגל על שולחן.
ואז הניחו סביב הכוס הרבה מאוד פתקאות:
את המילים "כן" ו"לא", ואת כל אותיות האל"ף-בי"ת, ואת המספרים אחד עד מאה, בסדרות של עשרה מספרים על כל פתק.
כל אחד הניח בעדינות אצבע אחת על הכוס, ואז הם התחילו.
ואיזו התרגשות נפלאה, סערה ומתח אחזו את כולם ברגע שאנֶה העלתה באוב את הרוחות.
ואז ריקדה הכוס.
פעם אחת תכף ומיד הופיעה בתוך הכוס רוח ואמרה:
קריאה לעזרה, קריאה לעזרה, קריאה לעזרה.
"מי זקוק לעזרה?"
הרוח אמרה להם מספר, ועוד מספר, היא חזרה שוב ושוב על אותם מספרים.
מישהו מביא אטלס, ובודק מה הם קווי האורך והרוחב לפי המספרים שנתנה להם הרוח.
המיקום הוא בדרום האוקיינוס האטלנטי.
קבוצת הסיאנס חובבת היין האדום במגדֶבּוּרג, מימיה האחרונים של מזרח גרמניה, שמעה למחרת היום בחדשות שמול החופים של איי פוקלנד טבעה אונייה, וכל אנשי הצוות נספו.
פעם אחת עשו סיאנס, ודבר לא אירע.
ואז נשמעה דפיקה בדלת.
אחד המשתתפים קם לפתוח, איש לא נראָה, ובכל זאת – מישהו נכנס לחדר.
כולם ישבו במעגל, בישיבה מזרחית, על רצפה מקורות עץ דקות מאוד, ישנות ועקומות, והם הרגישו כיצד קורות העץ שוקעות ומתרוממות תחת צעדיו של האורח, שהיה אמנם בלתי נראה, אבל בעל גוף, הם שמעו את החריקות של העץ.
האורח הקיף את מעגל האורחים כמה וכמה פעמים, הבהיל אותם עד אימה, ואז הלך.
כולם ידעו שאנה היא זאת שהיה לה הכוח להעלות באוב אורח כה פרובוקטיבי.
בלי אנה זה אף פעם לא הצליח, ועם אנה זה היה תמיד נפלא ומבהיל כאחד.
אבל אחרי החוויה הזאת נשבעה אנה שתחדל מזה.
ביקור של רוחות בדירה שלך זה דבר הרבה יותר מדי מטלטל, ובכלל, לא כדאי יותר להעלות רוחות באוב, כי הרי אף פעם אין לדעת מי יגיע ומה הוא יביא עמו.
היא הבינה סופית שהיא אמנם יכולה לפתות את הרוחות, אבל לא לשלוט בהן.
אם כך, העניין סגור, היא לעולם לא תעלה שוב רוחות באוב.
אבל אז קרה הסיפור עם האישה המוזרה, שמכרה בגדים משומשים בשוק הפשפשים, כמו אנה, ונצמדה אליה.
בנחמדות כה מוגזמת, במלאכותיות כזאת, בצורה כה חשודה הזמינה האישה את אנה ואת החבורה שלה אליה הביתה.
ואז לא יכלה אנה להתאפק, היא רצתה להפגין את כישוריה, לקחה את החברים שלה ובקבוק של יין ודפקה על דלתה של האישה המוזרה.
האישה המוזרה רצתה לשמוח על הביקור המפתיע, אבל אז קטעו את זרם המילים שלה ואמרו לה:
תפני את השולחן שלך, אנחנו צריכים אותו עכשיו.
הכוס הונחה הפוכה במרכז השולחן, ואותיות האל"ף-בי"ת והמספרים הונחו סביבה בתפזורת, הם הביאו אתם הכל.
כל אחד הניח בעדינות אצבע אחת על הכוס.
האישה המשונה לא רצתה להשתתף, היא נתקפה חרדה איומה, אבל אמרו לה שלא תהיה כל כך משעממת.
אנה העלתה את הרוחות באוב.
והנה כבר הייתה רוח בתוך הכוס.
תחילה שאלו אותה לפי הסדר שאלות חסרות חשיבות.
"רוח נכבדה, התרצי לדבר עמנו?"
"כן."
"את רוח טובה?"
"כן."
"יפה שם, איפה שאת נמצאת?"
"קר."
"מה שמך?"
"לוּדוִיג בְּרֶנדֶקֶר "ממתי אתה מת?"
"1952."
"בן כמה היית, כשמתת?"
"בן 57."
"מה היה המקצוע שלך?"
"נכה."
כשהאישה המשונה מתחילה לצחקק מעט, מגיעה אנה לנושא שבאמת מעניין אותה.
"יש פה מישהו בחדר שעובד בשביל השטאזי?"
"כן."
"יש בחדר מכשירי האזנה?"
"כן."
"תוכל להראות לי איפה הם?"
"כן."
"כשאלך לפינה שבה נמצאים מכשירי ההאזנה, תגיד 'כן'".
אנה קמה ממקומה והולכת ברחבי החדר.
כשהיא עומדת בפינה שבה ניצבת השידה, שומעים כולם את הרוח:
"כן!"
על השידה יש מכשיר רדיו.
אנה אוחזת ברדיו ומטלטלת אותו.
"פה בפנים?"
"כן."
אנה מתיישבת בחזרה אל השולחן.
האישה המוזרה חיוורת כסיד.
"תצאו מהדירה שלי.
החוצה!" היא צועקת.
"אבל מיד!"
אבל הם לא הולכים, הם ממשיכים.
"אתה יודע את מספר הטלפון של האנשים שמצותתים לנו עכשיו?"
"כן."
"אתה יכול לתת לי את המספר?"
המספר שהרוח נותנת להם הוא בן חמש ספרות, והספרה הראשונה היא שלוש.
מספרי הטלפון שהספרה הראשונה בהם היא שלוש היו מספרי הטלפון של השטאזי במגדֶבּוּרג.
איזה ניצחון לאנה.
היו לה יכולות שהרפובליקה המזרח גרמנית לא הייתה ערוכה לקראתן.
אלו מחיאות כפיים.
על כן היא חשבה שהבריחה תצליח לה, אף על פי שעדיין חשבה גם על המוות.
חיכו לה חיים אחרים, חיים ללא סורגים.
לא נותר לה אלא לפרוץ החוצה.
לפני הבריחה יצאה אנה לשני מסעות.
המסע הראשון הוליך אותה לפראג, לקברו של פרנץ קפקא, המסע השני הוליך אותה לארמון גוֹזֶק בטוֹבִּינגֶן.
שם רצתה לבלות בפעם האחרונה עם חברים.
הם רצו לטייל, לשתות, לצחוק.
כבר שנים היתה בתהליך פרידה איטי ומייסר, ולא חלקה את רגשותיה עם איש.
הפרידה בגוֹזֶק הייתה אמורה להיות אחרת, לתת כוח.
עכשיו ארמון גוזק משופץ, התקינו בו שירותים, כיאה לבניין שנועד לשימור היסטורי, נערכים בו ערבי טנגו באביב, מתבצעות בו חפירות ארכיאולוגיות ונערכים בו קונצרטים.
אבל בימים ההם, בשנות השמונים של הרפובליקה המזרח גרמנית, היה הארמון הרוס למחצה, ועקבות הזמן נתנו בו את אותותיהם.
רוב חלקי הארמון היו נעולים ומאובקים.
באחד מאגפיו הצדדיים של הארמון הייתה אכסניית נוער קטנה, שם גרה אנה עם החברים שלה.
לפי זיכרונותיה של אנה, הריהוט והציוד באכסניה הזאת היה עלוב.
שטיחים זולים מקיר לקיר, רהיטים קלים, ושולחנות עם ציפוי פלסטיק, שום תחושה של ארמון.
פעם אחת יצאה הקבוצה בסתר לסיבוב בחלק הסגור של הארמון.
רוב החדרים היו נעולים, אבל באמצעות מפתח גנבים וקצת התעסקות במנעולים היה אפשר לפתוח את הדלתות.
אנה הפכה את זה למשחק.
לפני שפתחה דלת, תיארה את החדר.
היא עמדה מול הדלת הנעולה ותיארה את מיקום הפריטים בפנים:
משמאל האח, המחתה מונחת על אדן האח, בידית שלה יש סדק, החלון ירוק, באמצע החדר יש עמוד.
או:
חדר אפל וארוך, בקצה החדר, מימין, יש חלון זעיר, שולחן גדול במרכז החדר, מנורת פמוטים מברזל יצוק תלויה נמוך מעל השולחן.
ותמיד התברר כי התיאורים של אנה נכונים.
כאילו היא מכירה את החדרים המתים האלה היטב היטב, עם הווילונות המרוטים, הקישוטים המזוהמים שעל הדלתות, הרהיטים הרקובים והטפטים הכהים.
פעם מצאו בשיטוטים שלהם בארמון בקבוק של יין אדום ללא מדבקה, בתוך ערימה של פסולת בניין.
על הבקבוק הייתה שכבה עבה של אבק, והזכוכית והפקק של הבקבוק נראו כה מיוחדים, כאילו היין הוא מתקופה עתיקה מאוד.
הבקבוק היה יכול להיות אולי בן שישים שנה, אולי בן מאה שנה.
החברים פתחו את הבקבוק, אבל איש לא העז לטעום מן היין.
לבסוף טעמה ממנו אנה.
הוא היה כה טעים בעיניה, שהיא שתתה את כל הבקבוק.
ואז נשכבה במיטתה, באכסניה.
בלילה ההוא חלמה שהיא הולכת דרך הארמון של גוֹזֶק.
היא צריכה להגיע לקפלה של ארמון גוֹזֶק, זאת הפקודה שקיבלה.
בדרך לשם יכלה לחצות קירות.
לתחוב חלקי גוף מבעד לחומות עבות, את הראש, זרוע אחת, רגל אחת.
זה היה כיף.
לפתע לא הצליחה להתקדם.
החלום הסתיים.
למחרת היום נודע לאנה שבאותה לילה מתה בארמון גוֹזֶק אישה זקנה שזכתה לחיות בארמון כל ימי חייה.
הזקנה, כך סיפרו, הייתה אשת אצולה, רוזנת, שמשפחתה גרה בארמון זמן רב.
אבל הסיפור מגיע לסופו רק חצי שנה מאוחר יותר, בחודש מאי 1989.
אנה ישבה בתאה בבית הסוהר של השטאזי, שכן ניסיון הבריחה שלה הרי נכשל.
בתא הזה החלום פתאום התחדש.
היא שוב עמדה במקום ההוא בארמון שממנו הולכים לקפלה, באותה נקודה שממנה לא הצליחה להתקדם.
בהמשך של החלום היא רואה גם את הנוף, בנוסף לכך כלב הרים שווייצרי ואת עצמה בשמלה לבנה, ולצדה ילדה קטנה, בערך בת חמש.
פתאום היא יודעת שהרגו את האישה הזאת ואת הילדה הזאת, בעלה של האישה הרג אותם.
הוא היה במסעות הצלב שנים ארוכות, והיא לא שמרה לו אמונים.
את הילדה הרג בגלל הבושה, והיא נקברה לפני המזבח בקפלה של הארמון, את האישה קבר בעודה חיה.
אבל מה זה קשור לרוזנת הזקנה?
היא שואלת בחלום, והיא מקבלת אפילו תשובה:
"האישה הזקנה בארמון גוֹזֶק הייתה האחרונה בשושלת שלה, והיא יכלה למות רק כשאת הגעת." – זאת הייתי אני עצמי, חשבה אנה בלבה, כששבה והתעוררה בתא המעצר שלה.
אלה היו החיים שלי בגלגול הקודם.
לכל זה אין היום יותר שום קשר אלי.
כשהשתחררה מהכלא, והרפובליקה המזרח גרמנית חדלה להיות ארץ סגורה ומסוגרת, היא נסעה לחופי הים התיכון והביאה משם אבן.
עם האבן נסעה בפעם השנייה בחייה לקברו של פרנץ קפקא, לפראג.
היא הניחה את האבן על המצבה והתנצלה באריכות באוזני קפקא על כך ששנה קודם לכן לקחה אבן קטנה שהייתה מונחת על המצבה.
היא הסבירה לו מדוע עשתה זאת.
היא רצתה לקחת איתה את האבן, שהייתה מונחת בשעתה ממש בראש המצבה, כקמע שיביא לה מזל, בשביל הבריחה שלה ובשביל כל הסכנות שמצפות לה.
היא אמרה שהיא רצתה שחלק ממנו, מקפקא, יהיה ברשותה, היא הרי כל כך העריצה אותו, אבל לא לקחה בחשבון שמישהו אחר הביא לו את האבן הזאת.
מאז גם היה לה רק מזל ביש, שנה תמימה רק עונשים וחוסר מזל.
ואם מזרח גרמניה לא הייתה מתמוטטת היא עדיין הייתה תקועה שם.
על כן, כך אמרה לו, היא מחזירה לו את האבן.
זאת אמנם לא האבן ההיא, היא איבדה אותה בתלאות השנה הזאת, אבל זאת אבן יפה מחופי הים התיכון, והיא מבקשת ממנו שיואיל לקבל את האבן, יקבל את ההתנצלות שלה וימחל לה.
אנה עברה לברלין, למדה תולדות האמנות, עבדה בעבודת סטודנטים של מיון מכתבים בדואר, והייתה במשך זמן מה מעין יושבת ראש לשם כבוד בקומנדנטור בר בפרנצלאואר ברג.
פעם אחת עוד שמעה על ארמון גוֹזֶק.
שנתיים לאחר החלום, כלומר בשנת 1991, הכירה גבר צעיר שהתגורר בוָיְסֶנפֶלס, ישוב ששכן בסמוך לארמון גוֹזֶק.
חבריה של אנה סיפרו לו על הדברים המפחידים שמתרחשים בארמון, ועל החלום של אנה, שבו התייצבו לפניה אישה וילד, בליל מותה של הרוזנת הזקנה.
ועל כך שמאז אותו חלום אנה טוענת בנחרצות שלפני המזבח בקפלה של הארמון נטמנה ילדה.
הגבר הצעיר החוויר כסיד וסיפר שבקפלה של הארמון מצאו לוח שיש לבן, שתחתיו היה מונח שלד של ילדה.
"זאת הייתה הילדה שלי," אמרה אנה, "בתקופה של מסעות הצלב.
אני ילדתי את הילדה הזאת."
בברלין חדלה אנה כמעט לגמרי מערבי הסיאנס ומהעלאת רוחות באוב, וזה כמובן משונה, שכן ברלין מלאה רוחות, ולרוחות האלה אין סיבה להימנע מאנה.
מדי פעם בפעם עוד נעמדה לצדה רוח, אבל לפעמים היא כלל לא הרגישה בכך.
פעם אחת טעתה לחשוב שהרוח היא השותף שלה, שלבש תמיד בגדים כהים.
הרוח נכנסה בשקט, הציצה מעבר לכתפה של אנה וקראה בעניין את הטקסט שכתבה ליד שולחן הכתיבה.
אנה שוחחה עם הרוח.
השיחה הייתה מאוד חד צדדית, הרוח לא ענתה.
כשהסתובבה, לא היה אף אחד בחדר.
כאילו האיש מעולם לא היה שם.
בסוף שנות התשעים התגוררה אנה במשך כמה שנים בדירה מוזנחת ומתפוררת באינוואלידָנשטראסֶה 104, מול מוזיאון הטבע.
אחר כך נתן לה בעל הבניין הרבה כסף, כדי שתעזוב את הדירה ותהיה אפשרות לשפץ את הבניין.
הבניין היה חלק מקומפלקס מגורים בצורת פרסה, הוא נבנה בסוף המאה ה-19 והיה קרוב מאוד לבית החולים שריטה ולמתקנים צבאיים שונים.
הרומן של תיאודור פונטנה, "סטינֶה", מתרחש בתקופה ההיא – בשנת 1890 בקירוב – בדיוק בקטע הזה של אינוואלידנשטראסה, רחוב שאורכו בסך הכל שלושה קילומטרים.
לא במקרה בחר פונטנה דווקא ברחוב הזה למקום התרחשות לרומן שלו.
ברחוב הזה, על הבניינים והמוסדות השונים שבו, התבטא הסגנון של סוף המאה ה-19 בצורה חזקה במיוחד.
הרחוב ביטא את הדם, היזע, הלכלוך והקצב של התקופה:
שלוש תחנות רכבת גדולות, מפעלים לבניית מכונות שונות, רחבות לתרגילי סדר, בסיסים צבאיים, מעון הנכים, בנוסף לזה בית הסוהר ובית החולים;
ועוד כמה וכמה בנייני מגורים וכנסיות.
פונטנה תיאר את החיים החברתיים המורכבים של האחיות אֶרנַסטינֶה רֶבַּיְן, המכונה סטינֶה, ופַּאוּלינַה פִּיטֶלקוֹ באינוואלידנשטראסה 98ה', בין פרשות אהבים להבטחות נישואים, ותקוות לעלייה במעמד החברתי לצד אהבה מאושרת.
חברת המעמדות הקטנונית גורמת לכל החלומות לרדת לטמיון, ורק המוות מנצח.
סטינֶה התבוננה באחותה.
"כן, את מסתכלת בי, ילדתי.
את חושבת שזה נפלא, איך שאת מרגיעה אותי כשאת אומרת:
'זה לא סיפור אהבים.' אה, סטינה היקרה שלי, ככה את בכלל לא מרגיעה אותי;
להיפך.
סיפור אהבים, סיפור אהבים.
אל אלוהים, סיפור אהבים זה ודאי לא הדבר הגרוע מכל.
היום הוא עוד ישנו, הסיפור, מחר כבר לא, והגבר הולך לדרכו, והיא הולכת לדרכה, וביום השלישי שניהם שרים:
'לך לדרכך, לכי לדרכך, אני כבר קיבלתי את שלי.' אָה, סטינה, סיפור אהבים!
תאמיני לי, אף אחד לא מת מזה, אפילו לא כשמשהו משתבש.
לא, לא, סטינה, סיפור אהבים זה לא הרבה, סיפור אהבים זה בעצם שום דבר.
אבל כשזה יושב פה (והיא הצביעה על הלב), אז זה מסתבך, אז זה נעשה מגעיל'."
באותה דירה במספר 104 התחילה אנה שוב עם הסיאנס.
זאת הייתה שעת לילה מאוחרת, הם היו חמישה, והכל היה מתוכנן מראש.
חבר אחד הביא בקבוק יין גדול מאוד, זה היה היין הכי לא שגרתי והכי מעודן שאנה שתתה מעולם, אחר כך כתבה עליו סיפור קצר, על היין.
הסיאנס התחיל כמו תמיד:
"רוח נכבדה, הרינו קוראים לך." בכוס הופיעה אישה צעירה, שנפטרה משחפת בגיל עשרים ושלוש בלבד.
היא ענתה על השאלות "איפה את?" ו"מנין את?":
"אני בחצר" ו"אני קבורה בחצר." משמועות שעברו בין השכנים שלה נודע לאנה שמאחורי קומפלקס המגורים בצורת פרסה היה פעם בית הקברות לעניים של בית החולים, שבו היה אפשר לקבור בלי הרבה טרחה את החולים שנפטרו ממגפות ומצהבת.
השמועות האלה שנפוצו בין השכנים והשיחות ביניהם עסקו בעיקר בחולדות שהגיעו משטח בית החולים הישן, ולא ויתרו על כיבוש המחסן ועל החיטוט בחביות.
אחרי מסעות הביזה שלהם נסוגו מבעד למחילות שלהן בחזרה לגן של השריטה.
שמא הרוח של האישה הגיעה משם?
על השאלה "מה יש לך?" ענתה הרוח של האישה הצעירה "שנאה" ו"זעם".
בתשובות לשאלות הבאות הופיעה המילה "Oficier", כתובה ממש כך, ב- f אחת וב – c.
במהלך הסיאנס התברר סיפורה של האישה הצעירה:
הרוח שבכוס הייתה משרתת של קצין, קצין שהתגורר בעבר הרחוק בדירתה של אנה, עם אשתו.
המשרתת לנה בקיטון הזעיר שפנה לחצר.
היא גם הייתה פילגשו של הקצין והייתה מאוהבת בו עד מעל לראש.
אבל כשחלתה בשחפת, זה לא עניין את האיש כמעט כלל.
היא נקברה בבית הקברות לעניים של בית החולים, לא הרחק מדירתו.
אבל האיש המשיך בחייו ללא דאגות, רק היא לבדה רומתה מהתחלה ועד הסוף.
לכן הייתה כה זועמת.
אחרי שהחברים שמעו את הסיפור הזה, הם החליטו לעשות מעשה.
הם הצטערו מאוד על גורלה של האישה הצעירה, אחד החברים בכה מרוב סערת רגשות.
אבל אנה רצתה בעיקר להוציא את הזעם הבלתי מרוסן הזה מדירתה.
היא פתחה בקבוק נוסף של היין האדום המצוין ונשאה נאום לחייה של האישה הצעירה.
היא דיברה על החיים הקצרים שלהם זכתה המסכנה, ועל הסבל הרב שסבלה בוודאי עם האיש חסר הרגש.
הם כיבדו את הגורל המר של האישה בדקת דומיה ואיחלו לפצועת הלב שתמצא לה שלוות עולמים, לא פחות.
ואז שרר שקט בכוס.
– כן, גם זה גורל נשי סוער ומעניין מאינוואלידנשטראסה, אמנם לא של פונטנה, אבל לפחות מממלכת הרוחות.
אשת הרוחות כמובן לא יכולה להסתפק בזה והיא מסתכלת במפות ישנות של העיר משנת 1900 בערך.
שם היא אכן מוצאת את בית הקברות הישן של בית החולים, שהתפרש בדיוק מאחורי בית מספר 104.
הוא התפרש לאורך הֶסישֶה שטראסה, עד למכבסה של בית החולים.
כבר אין כמעט מידע על בית הקברות הקטן הזה, אפילו עובדת בית החולים שזה התחום המקצועי שלה, הגברת בֶּר, שמציעה סיורים היסטוריים בשטחו, לא יודעת על זה שום דבר.
"כדי להיות בקיאה בעניין אצטרך לצלול עמוק מאוד," היא אומרת.
"אצטרך לצלול עמוק מאוד." בית הקברות היה קיים משנת 1726.
כיום שוכנים בשטח הזה הקפטריה החדשה "מנזה נוֹרד" הבנויה כולה מזכוכית והסמינר לפיתוח הכפר.
החומות המשונות והצמחים המטפסים הפראיים שאורכם מאה מטרים בהחלט יכולים להיות שאריות שנותרו מבית הקברות.
אבל במקום עצמו אין שום דבר שיזכיר את האתר הזה לקבורת אנשים עניים וחולים, רק מפות ישנות, רוח של משרתת, ושמועות שמסתובבות בין הדיירים באזור, שסובלים מנוכחותן של חולדות, עדיין מזכירים את זה.
ואשר לאותו קצין:
בבניין מספר 104 אכן התגורר איש צבא, זה מתברר מתוך ספרי הכתובות של ברלין, וספציפית מתוך "רישום כל הבניינים בברלין, כולל בעלי הבניינים והשוכרים." מאז שנת 1893 חי בבית במספר 104 אחד בשם מילר, שבכל ספרי הכתובות של השנים הבאות הוא מופיע כסמל או כסֶגֶן, ובשנת 1904 הוא מופיע כ"סגן במילואים";
אחר כך הוא כבר לא מופיע כלל.
בצבא הרייך הקיסרי הגרמני נחשבו נושאי הדרגות האלה לקצינים או לקצינים זוטרים, ועל כן הותר להם להשתמש בסמלי דרגה ומושגי דרגה בהתאם.
מסִפרי הכתובות של ברלין אי אפשר לדעת אם סמל מילר הזה אכן היה אותו מאהב נבל, והאם אכן היה נועז והאם הסיפור עם המשרתת הצעירה חולת הריאות הוא בכלל נכון.
העניין הזה יישאר מסתורי.
לפני שנניח לעניין, הנה עוד מחשבה כללית באשר לכישרון המיוחד שליווה את חייה של אנה:
בנערותה, במזרח גרמניה, היו הרבה יותר רוחות שהתגלו לה.
היא הביאה עמה כוחות לשמוע את הסיפורים שלהם, היה לה עניין בסיפורים.
העניין הזה פחת ככל שהזדקנה.
כמו במקרים של יין אדום ושל מרץ – לפעמים יש לנהוג בהם במשורה.
בעיקר כשצריך לדאוג לילד, לאהוב בעל ולנהל חיי מקצוע.
הנתיב אל התבונה, כשהוא עובר דרך היין, הוא נתיב קשה מדי.
בברלין, אנה כבר לא הייתה המדיום שהייתה פעם במגדבורג.
היא כבר לא הייתה אימת השטאזי, האישה שמגלה מכשירי האזנה בכל מקום ובכל זמן, לא ולא.
אבל מה שאירע בברלין:
היא שמה לב שבברלין יש הרבה אנשים שדואגים לשדים ולרוחות.
אנה פוגשת כל הזמן אנשים שיודעים לספר על פגישות עם רוחות.
כמו למשל, השכן שלה, הצייר.
היא ביקרה אותו והרגישה שעוד מישהו נמצא בחדר שלו מלבדם, אולי אלה היו רעשים.
היא הביטה סביבה.
"אָה, עכשיו גם את שמעת משהו?", אמר הצייר.
"יש לי מין שותפה לדירה, אבל מי יודע, אולי זה רק חלום."
"תספר לי בבקשה!" תבעה אנה.
הצייר היה ספקן.
"זה כנראה היה רק חלום."
ואז סיפר:
"שכבתי על הספה ונרדמתי.
הופיעה אישה, היא לבשה שמלה עם סינר, היו לה צמות ארוכות.
הבטנו משתאים זה בזו.
הרגשתי לא בנוח, לא ידעתי מה אוכל לומר לה.
ואז חשבתי פתאום:
הרי אני ישן!
עצמתי את עיניי ושבתי והתעוררתי."
הוא הראה לאנה תמונה שצייר מיד לאחר שהתעורר.
האישה נעלה מגפי שרוכים עם עקבים, היא נראתה קטנת קומה, רצינית ומותשת מעבודה.
אישה כמו לפני מאה שנה.
השותפה שלו.
*הסיפור לקוח מתוך:
Die Gespenster von Berlin – Wahre Geschichten by Sarah Khanl.
© Suhrkamp Verlag Berlin 2013.
פְריץ הכיר את "הִילדה הזאת" במסעדה בשם "גן עדן עכשיו", צירוף מקרים מוחלט.
הוא מעולם לא הלך למסעדות כאלה.
הוא הסתובב כבר הרבה שנים בין שלושה־ארבעה פאבים ובתי קפה, כמה מסעדות גרמניות שמרניות, הקנטינה בעבודה והאספרסו בר ליד אולם הסקווש.
באחד הלילות, כשקרין חטפה את אחד מהתקפי ההיסטריה שלה, היא עוד הצליחה להתקשר למסעדות האלה בזו אחר זו.
וכך מצאה אותו בבּלָאו בּיכלֶר או ביעקובּינֶר וירְט, קצת אחרי חצות.
פריץ היה בן אדם צפוי.
הוא לא אהב לחרוג מהרגליו.
לכן היו לו במשך כל השנים רק פרשיות אהבים עם נשים מהעבודה או, לעתים רחוקות יותר, עם נשותיהם של שותפיו לסקווש.
ובדיעבד הוא התנחם בעובדה, שאישה כמו "ההִילדה הזאת" בכלל לא התאימה לסגנון חייו.
אבל היא באמת נראתה טוב, גם אם הייתה שחרחורת.
אף על פי שהיה לו מעט מאוד ניסיון עם שחורות שיער;
איכשהו עד עכשיו תמיד היה לו עסק עם בלונדיניות.
הוא לא יכול לומר אם זו הייתה נטייה.
קרין היתה בלונדינית כמו ילדה שוודית.
מובן ששני הילדים המשותפים שלהם היו בלונדינים.
אין פלא.
גם הוא עצמו היה טיפוס בהיר מאוד.
אבל אפילו ליהודית, הבת הגדולה, שקרין הביאה מנישואיה הראשונים, היה ראש שנראה כמו שדה תירס.
לכן נראו כל החמישה כמו משפחה אמתית מאושרת.
כל כך הרבה בלונד הוא עניין נדיר כאן.
"יותר מדי סלאבים הביאו איתם את הבלונד," אהבה קרין להתבדח, ונראה שהרגישה אז נועזת.
רק לאחר שנים רבות הבחין פריץ בכך שגם כל החברות של קרין היו בלונדיניות, ואם לא באופן טבעי, אז הן חִמצנו.
הוא שם לב לכך רק לאחר שעזב את הבית.
וגם אז הוא לא ייחס לכך כל חשיבות.
בכל אופן פריץ חשב שזה קצת מוזר לדבר עם אישה ששתתה קוקטייל ירוק כמו דשא, כאשר פלח אפרסק עיטר את שפת הכוס.
בחוגים שלו שתו בירה ויין טוב.
הנשים אהבו לשתות שמפניה.
אך כל הערב הזה היה איכשהו יוצא דופן בגלל חברו לעבודה וולפגנג, שבערבים בקנטינה, אחרי משמרת הערב, התחיל פתאום להשתפך לפניו על החיים שלו.
הוא דיבר על נישואיו ההרוסים, על הבן הנכה.
והוא נאלץ ללוות אותו אל "גן עדן עכשיו" הזה, כנגד כל הרגליו.
פריץ לא יכול לסרב.
הוא היה חסר הגנה כנגד רגשות, קרי:
כנגד אסונות טבע.
והוא לא היה רגיל לדבר על דברים אישיים, גם אם כבר התרוצצו במערכת כל מיני שמועות על וולפגנג.
כשוולפגנג הזמין את כוס הבירה השלישית, הוא הסתכל עליו בעיניים אדומות והבהיר שהוא חושב כל הזמן על רצח והתאבדות, אלא שהוא פשוט לא יכול להחליט אם עליו להרוג גם את אשתו, או שהעונש הכי טוב בשבילה יהיה לאפשר לה להמשיך לחיות.
אז חשב פריץ באי־נוחות:
"פָּבלוביק, המנהלת הסכסכנית בעבודה בכלל לא הייתה נכנסת למצב הזה." אבל הוא, הוא הרי נחשב לאדם הגון.
הלעיטו אותו בפרטים אינטימיים שאנשים אחרים היו שמחים לדעת, ואותו הם רק הביכו.
פריץ התחיל להזיע, ולקח לו כמה דקות מענות עד שקלט שוולפגנג לא ציפה לעצה.
לכן הוא הלך איתו ל"גן עדן עכשיו" מתוך הקלה, מתוך רגשי אשם ותחושת כול־יכול, שחלחלה לאטה ושאותה אפשר היה להציג בלי כל בעיה כחוש אחריות.
פריץ ראה את עצמו כמובן כאדם רפלקטיבי.
קרין האשימה אותו לעתים קרובות שהוא כבד.
ואילו הוא הצדיק את עצמו שאם העביר את הזמן בבטלה, תמיד עשה זאת בהכרה מלאה.
הוא חלק בתוקף על הטענה שיש דברים שנעלמו מעיניו.
אם הוא קיבל דברים מסוימים כפי שהיו, הרי זה מכיוון שלא ראה כל תועלת במאבק נגדם.
לכן הוא התייחס לחוסר המאבק, בסופו של דבר, כל החלטה מודעת.
הוא לא הניח שיניאו אותו מכך.
הרי קרין עצמה היא שהרוויחה בדרך כלל מהחלטות כאלה שלו, שהתקבלו ללא בזבוז אנרגיה!
אפילו ההיכרות שלהם הייתה כל כך נמהרת, שאחרים היו עשויים להתנגד לה רק מתוך עיקרון.
איזה בן אדם בן עשרים וחמש היה עובר לגור עם אישה וילדה קטנה אחרי ליל אהבה אחד בלבד?
הוא יכול להבין את הפרגמטיות של קרין גם פעמים רבות לאחר מכן.
מה התועלת בכך שהיא תחפש עכשיו דירה, אם בעוד חצי שנה, כשהם יכירו וכך גם יאהבו יותר זה את זה, הדירה תהיה קטנה מדי?
אך היא הרי צריכה דירה.
אמנם אבי הילדה, במאי צעיר, השאיר לה מתוך רגשי אשם את דירתם המשותפת לשעבר, לאחר שהתוודה על פרשת אהבים ונעלם רגע אחרי.
"ממנו אני לא לוקחת כלום, רק שיעוף, הבן זונה," סיננה קרין ושרבבה תוך כדי כך את השפה התחתונה לתוך פיה, דבר שפריץ עוד יראה אחר כך לעתים קרובות.
אבל פריץ, שדמיין בזמנו אימהות צעירות שננטשו לאחרונה כיצורים מתייפחים, לא היה יכול שלא להעריץ אותה על זעמה הממוקד.
אחרי הכול זו הייתה אישה שידעה מה היא רוצה.
לא ילדה עם פוני וספרים עבי כרס במיטה, כמו הנשים שהכיר עד עכשיו באוניברסיטה או במסיבות.
קרין סיפרה לו שהיא בהיריון רק כמה שבועות לאחר מכן, אחרי שהם חתמו על חוזה השכירות.
לפריץ לא הפריע שהיא נכנסה להיריון כבר בלילה הראשון.
הוא אפילו היה כמעט גאה בעצמו.
וליהודית הקטנה זה יעשה רק טוב.
היא גם ככה הייתה צריכה לעכל את ההלם שבחילופי האבות, בדיוק כך הוא ראה זאת.
הבמאי, האבא של יהודית, דרך אגב, לא היה כל כך נורא, אבל פריץ שמר זאת לעצמו.
קרין הייתה מעורבת מדי מבחינה רגשית, כך הוא האמין.
בשנים שבהן יהודית ופאולה גדלו — הן נראו כמו תאומות — תיווך פריץ לפעמים בין קרין לבמאי.
זה תמיד היה בנושא כסף, זה הרי מובן במקרים כאלה.
לעתים קרובות הוא כמעט גילה הבנה כלפי הבמאי.
אמנם ייתכן שהבמאי שילם באופן כללי פחות מדי, משום שהוא לא הצהיר כהלכה על הכנסותיו.
קרין הפיצה שמועה זו בכל מקום שרק יכלה.
אבל אפילו פריץ לא הבין למה קרין יצאה מגדרה דווקא בגלל מעיל חורף ממכירת סוף העונה ודרשה עורכי דין, שופטים ואת מחלק הנוער.
הוא לעולם לא היה מודה בכך.
גם לא במידת השלווה שאפיינה את שיחות התיווך שלו עם הבמאי.
הוא תמיד חשב מראש על פתרון, בדרך כלל על ידי כך שניסה לחשוב מה יהודית הייתה רוצה באותו רגע.
הוא נהג להציע זאת לבמאי מיד לאחר שבירכו זה את זה לשלום, ולאחר מכן הם יכלו לשתות בשקט יין אדום ולהחליף דברים על אנשי התרבות.
אחרי הסיפור עם המעיל הם עשו יום סקי בזֶמֶרינג.
בסוף השבוע הזה הבמאי אפילו הזמין את פאולה לבלות איתם.
זה לא ממש הוציא לקרין את הרוח מהמפרשים — "בדברים יומיומיים הוא חוסך על הילדה היחידה שלו, רק כדי להציג את עצמו אחר כך כהרפתקן מדהים!" — אבל לפחות עשה סוף לפעלתנותה המשפטית:
המכתב לעורך הדין שכב עוד כמה ימים על שולחן הכתיבה שלה, עד שנעלם, ולא לכיוון תיבת הדואר.
חוץ מזה, הבמאי היה נוח לטיפול.
הוא בילה מדי שנה חופשת קיץ עם בתו, ולעתים קרובות גם חופשת חורף.
הוא לקח אותה אליו באופן קבוע בכל סוף שבוע שני, הוא חסך ממנה כמעט לגמרי את בנות הזוג המתחלפות שלו.
נראה שיהודית נהנתה מהחיים אפופי הסוד עם אביה, במיוחד כשהיא הגיעה לגיל ההתבגרות.
אפשר היה לשמוע שאב ובת קראו יחדיו בחוף המקומי בֶּקֶט וברֶכט על פי תפקידים.
כפי שנאמר, מריבות היו בעצם רק בנושא כסף.
כשקרין החליטה פתאום שיהודית תוותר על שמו של אביה לטובת שמו של פריץ, הופתע פריץ לטובה כמה מעט התנגדות הביע הבמאי.
קרין שלחה קודם את פריץ.
נאמן למשימה הוא הסביר שליהודית יהיה קל יותר בבית הספר.
כך חוסכים ממנה את הסטיגמה של ילדת גירושים, והיא עצמה כבר שאלה לעתים קרובות למה בעצם יש לה שם אחר מלשאר בני המשפחה — כאן פריץ הגזים במקצת.
וכך קרה הדבר, אף שהבמאי עשה פרצוף מוזר ביותר, רועד במקצת, כפי שפריץ דיווח אחר כך לקרין, שנראה שהפיקה מזה מעין סיפוק גס.
כשפריץ נדחף על הספסל מול "הִילדה הזאת", הוא שפשף את כתפו בענף של דקל מלאכותי.
היא חייכה אליו.
קולה היה הרבה יותר גבוה וילדותי משאפשר היה לנחש על פי המראה הגזעי שלה.
היא גרה לבד והיה לה בן בוגר.
היא תמיד הצטערה על כך שיש לה רק ילד אחד, אבל הנישואים שלה היו גם ככה בעייתיים, וזמן קצר לאחר מכן הם גם התפרקו.
היא קינאה בפריץ בלהט על "שתיים וחצי ילדותיו".
למה הוא אמר פתאום "שתיים וחצי"?
בעבר הוא תמיד אמר "שלוש", אבל אחרי הפרֵדה מקרין הייתה לו לפעמים הרגשה שהוא צריך להחזיר משהו לבמאי.
או שיש להם משהו משותף, הוא לא הרהר בזה בצורה מדויקת עד כדי כך.
הִילדה אמרה שהיא משתוקקת לנכדים.
היא כבר עולה לבן שלה עם זה על העצבים עד כדי כך שהוא דווקא לא יגשים לה את המשאלה.
בכל אופן כך הוא מאיים.
"אז זה באשמתי," היא אמרה וצחקה.
פריץ לא אהב את הנושא.
אחרי הכול, בתו הקטנה עדיין לא הייתה בת ארבע.
קרין רצתה אותה כהוכחה מאוחרת לאהבה, ככפרה על פרשת אהבים שפריץ כמעט לא זכר.
נראה שגם לעובדה שיהודית עזבה את הבית מיד אחרי בית הספר היה חלק בכך.
איש לא צפה זאת אצל הנערה הביישנית.
הִילדה דחקה בפריץ להראות לה תמונה של הילדות.
בהתחלה הוא לא רצה, הוא חשב ש"גן עדן עכשיו" הוא מקום מאוד לא מתאים לאינטימיות שכזו, בכל מובן אפשרי.
היא כמובן אמרה את מה שכולם אומרים ("אחח, איזה בלונדיניות יפות") והחזיקה את התמונה בידה הרבה זמן.
אבל לאחר מכן נושא המשפחה שלו לא עלה יותר במשך זמן מה.
היו להם אז כמה שבועות טובים.
חששותיו הראשונים של פריץ התפוגגו במהרה — הִילדה גרה בבניין של "גן עדן עכשיו", והיא ירדה למטה רק כשנגמר היין בדירתה המעוצבת בטוב טעם.
להילדה היה בעיקר גוף מדהים.
אחרי כל השנים, אחרי החוויות, אחרי הנשים מהמערכת, שהיו לעתים קרובות צעירות מדי, פריץ לא ציפה יותר להתלהב מגוף של אישה.
והִילדה עוד עברה אינספור ניתוחים בעמוד השדרה, אבל הצלקות היו רק בגב.
הוא ראה אותן לעתים רחוקות בלבד, פריץ היה מאהב קונבנציונלי.
אבל ההתעמלות שנועדה למנוע כאבי גב, אימון השרירים, ההתעסקות הכמעט כפייתית בכל הפונקציות של איבריה, גרמו להִילדה להישאר רזה וגמישה.
והיא גם מרטה אצל הקוסמטיקאית את כל שער הערווה שלה, פרט לפס צר של שיער על עצם החיק.
פריץ חשב שזה נראה אמיתי, אפילו אצילי, לא מאיים כמו סבך השיחים השופע שהיה מקובל לפני עשרים שנה.
קרין לא הייתה עקבית בתחום הזה.
היא עשתה ניסיונות עם קרמים שמהם היא קיבלה פריחה, היא ניסתה גילוחים שבהם היא נחתכה, או שהיא שכחה את שניהם והיו לה זיפים בין הרגליים.
חוץ מזה היה גם הצבע העדין הזה של העור של הִילדה, שריתק את פריץ, משהו כמו צבע זית.
קרין לעומת זאת הגזימה זה זמן מה עם מכונות השיזוף.
בכל אופן, לדעתו של פריץ הִילדה הייתה מושלמת.
הוא גם תיאר אותה באותו דיוק אנטומי בפני אנטון, שאצלו הוא גר מאז הפרדה מקרין — שני חברים לעבודה, שלהפתעת כל העולם נישואיהם עלו פתאום על שרטון.
אנטון צחק והקניט אותו בכך שהוא מעולם לא חשב שהוא כזה סקסיסט.
אבל פריץ התקשה לתאר את הִילדה מעבר לכך.
"היא כל כך נחמדה," הוא אמר לבסוף, "ותרנית, דאגנית, כמובן לא אישה כל כך חזקה כמו קרין, כמעט אף אחת לא חזקה עד כדי כך." הוא הסתיר את העובדה שהִילדה שלחה לו במשך היום אי־מיילים עם סמיילים מטופשים ולבבות.
אבל אחרי שאנטון שתה פעם כוסית יין עם השניים, נראה שהוא הבין בעצמו.
"מה שלום החתלתולה שלך?" שאל עכשיו מדי פעם והעמיד פנים כאילו הוא מקנא.
הביטוי הזה ננעץ לפריץ בזיכרון כמו קרס.
הוא לא חשב שאנטון לעג לו, ובכל זאת היה לו קצת לא נוח.
פאולה הייתה זו שהכי סבלה מהפרדה של פריץ וקרין.
בעוד לוֹטשֶן הקטנה, למרבה המזל, כמעט שלא קלטה כלום, ודעתה של יהודית הייתה מוסחת בגלל הלימודים ובעיקר בגלל האהבה הגדולה הראשונה שלה, נראה היה שפאולה איבדה לגמרי את שיווי המשקל שלה.
היה קשה איתה כבר מאז שיהודית עזבה, והיא רזתה בצורה מפחידה.
שבועות אחדים לאחר שקרין זרקה אותו בקללות ובאיומים והודיעה לו שיצמצם ככל האפשר את הקשר שלו עם הילדות, "לטובתן", התעורר פריץ באמצע הלילה, מפני שאנטון, שנראה מקומט בפיג'מה, עמד לידו והושיט לו את הטלפון.
היא כבר לא מצליחה לשלוט על הבת שלו, ייבבה קרין, וזה לא באשמתה, באמת שלא, היא לא מסכימה שיפילו עליה הכול.
בשיחה של שעתיים, שאותה היא ניתקה בזעם כמה פעמים, אבל מיד אחר כך התקשרה שוב, הם הסכימו בסופו של דבר שפריץ יִלמד עם פאולה בזמנים קבועים.
בכל פעם שהוא נכנס בשבועות הבאים לדירתו לשעבר, הוא מצא רק את הנערה.
היה חשוב לקרין לא לפגוש אותו, ופאולה הזכירה פעם אחת בלעג שכבר מזמן יש לה מישהו חדש.
פריץ הסתדר עם פאולה הרבה יותר טוב ממה שציפה.
היא הייתה נעימה בנוכחותו כמו טליה צעירה, והשקיעה בלימודים.
רק כשנפרדו, היא נתלתה בכל פעם על צווארו כמו מאהבת קטנה, החליקה את ידיה לתוך צווארון חולצתו כמו חיה חמדנית, והתחננה בדמעות שירשה לה לבוא איתו.
בכל פעם הוא ניחם אותה בתחושת אשם, שתוכל לבוא אליו כשתהיה לו דירה משלו.
הוא באמת לא יכול לקחת את הַילדה לדירת הגברים המבולגנת שלו, חוץ מזה הוא לא בטח באנטון, שמאז שנפרד מאשתו התחיל לצאת עם בחורות יותר ויותר צעירות.
אבל בחיפוש דירה משלו הוא טיפל במקרה הטוב בחוסר התלהבות.
שכן חיי הרווקות הלא מחייבים האלה היו חופש מתוק ולא רגיל, לפחות בזה הוא הודה.
מדי פעם, כשהוא נפגש עם הִילדה אחרי העבודה, היו לה שקיות נייר גדולות עם לוגו של חנות צעצועים יקרה.
נראה שהיא תמיד הכירה ילדים חדשים, והיא חילקה מתנות לילדים של חבריה לעבודה בכל ימי ההולדת.
היא השקיעה במתנות אלה הרבה זמן ואהבה.
בכל פעם שילד חדש נולד, היא יצאה מגדרה.
כדי שתהיה מוכנה לכל מאורע, היא שמרה באחת המגירות שלה במשרד מבחר קטן של נעליים ומטפחות לתינוקות וחיות בד בצבעים עמידים בפני רוק.
אך פריץ לא ידע על כך, רק חברותיה לעבודה לעגו לה בגלל זה.
בפעם היחידה שפריץ אסף את הִילדה מהעבודה, הוא אמנם הבחין בלוח השעם הענקי מאחורי שולחן הכתיבה, שהיה גדוש בתמונות של ילדים, אבל הוא לא חשב על כך יותר מדי, היות שמיהר לצאת משם.
פריץ התחמק מכל האירועים שיכלו לחשוף את מערכת היחסים שלהם.
בשביל ארוחות הערב המשותפות שלהם הוא חיפש במדריך המסעדות אחר מקומות המרוחקים מהמסלול הרגיל שלו.
הוא עדיין לא היה מוכן לכך, אף על פי שכבר הרבה זמן הוא לא הרגיש כפי שהוא מרגיש עם הִילדה.
כך הוא ניסה להסביר לאנטון, האדם היחיד שאותו הוא שיתף.
אולי שמונה־עשרה השנים עם קרין בכל זאת גרמו לו איזשהו נזק, הוא התלוצץ.
בדרך כלל הוא רק לעג לדיבורים על טראומה ותהליכים פנימיים.
הוא פשוט לא רצה להיחפז, טען, וחוץ מזה, ההערות של יהודית ופאולה על הגברים של קרין הפריעו לו מאוד.
אבל כשאנטון הגיב לכך ללא שיקול דעת ("פוחד מהבנות שלך"), פריץ ממש זעם, דבר שהפתיע בעיקר את עצמו.
"זה לא עניין של פחד," הוא סינן, "אלא עניין של כבוד, כבוד לילדות וגם להִילדה, כבוד, אתה מבין, אתה בכלל יודע מה זה אומר?"
יום אחד הִילדה הביאה צפרדע ירוקה מבד.
"קניתי אותה בשביל לוטשֶן הקטנה, גם אם אני לא מכירה אותה.
כן, הייתי חייבת לקנות," היא לחשה ותחבה לו את הצעצוע ליד.
פריץ הביט בצפרדע, שרגליה הקדמיות רעדו מפחד, וכשהרים את מבטו, נראו לו עיניה המבקשות של הִילדה ואלה של הצפרדע כקרובות משפחה.
ממש סוטה.
פריץ הגיב בגסות, בחוסר שליטה, כמו שרצה לעתים קרובות להגיב כלפי קרין ומעולם לא עשה.
מה היא חושבת לעצמה, הוא שאל בלעג וזרק את הדבר הצמרירי לחיקה של הִילדה, שהוא ימסור לילדה בת השלוש ד"ש ממנה "גם אם היא לא מכירה אותה"?
או שהוא ייתן את המתנה, כאילו היתה ממנו?
ומה בכלל היא רצתה להשיג?
היא רוצה ללחוץ עליו?
אז הוא כבר יכול לומר לה ש… "לא, לא," הִילדה ייבבה ונענעה את הצפרדע בזרועותיה, היא מצטערת, היא לא ממש חשבה, רק שהצפרדע היתה נורא מתוקה ואז היא… "לגמרי בתמימות, לפעמים אני באמת קצת מטומטמת, תסלח לי בבקשה, אתה יכול לסלוח?" שארית הערב עברה על פריץ בהתרוממות רוח זועפת של גבר שמוכן לסלוח, ועל כך מודים לו שוב ושוב בגלים חדשים של רכות גדושה ומתחנפת.
המשחק המסוכן הזה נמשך אל תוך הלילה, שבו הִילדה התרפסה בפניו במידה כזאת, שגם למחרת, באמצע ישיבת מערכת, קיבל פריץ זקפה רק מהזיכרון, אבל הוא די התבייש בגללה.
זמן קצר לאחר מכן, החבר של יהודית, הווטרינר השאפתן והחיוור, בגד בה, וקרין, פריץ והבמאי התחלפו ביניהם ליד מיטת חוליה.
שני האבות נדרשו להעביר את החפצים של יהודית מהדירה על יד הכביש המקיף.
מזל שהם לא פגשו שם את הבחור החיוור, שכן, עם כל הרצון הטוב, פריץ בכלל לא היה יודע איך עליו להגיב.
הצורך של הנשים בבית בנקמה היה חסר גבולות, אבל גם פריץ וגם הבמאי לא היו האנשים המתאימים להוציא לפועל משאלות כאלה שעדיין לא נאמרו.
בשבועות אלה נעשה הקשר בין פריץ לקרין הרבה יותר נינוח, ההתרכזות בבתה הפצועה מבחינה נפשית וגם, כפי שהוא גילה יותר מאוחר, באהבה החדשה המתפתחת, המבטיחה רבות, הפכו את קרין לאישה ידידותית.
לכן הוא גם לא מצא שום סיבה שלא לבוא לקראתה ועבר ברצון לגור עם הילדות למשך שלושה שבועות, כשקרין נסעה עם החבר החדש שלה אל האיים הקריביים.
כמעט הכול היה כמו קודם, והוא לא יכול היה להימנע מרגשנות מסוימת:
הוא קם בבוקר, הכין ארוחת בוקר, לקח את הבת הקטנה לגן ושתה אחר כך כוס קפה על יד השולחן במטבח לפני שיצא לכיוון המערכת.
לרוע המזל, משמעות הדבר היתה הפסקה כפויה בקשר עם הִילדה.
שכן היה זה נגד עקרונותיו להמציא פגישות בערבים.
הוא עשה את זה לקרין יותר מדי פעמים.
דבר כזה עושים רק לאישה.
עם הילדות זה נראה לו איכשהו לא מוסרי.
זה הגיע אפילו עד כדי כך שהוא התחיל שוב לאונן, וכמו בעבר, הוא הקפיד לקחת רק את המגבות הלבנות.
הוא התנחם בכך שהפרישות היא רק לתקופה מוגבלת.
הִילדה והוא החליפו מדי יום אי־מיילים מלוכלכים, וזה הסב לו עונג רב.
אבל כשפתאום הגיע אי־מייל לא מלוכלך, אלא מתגעגע, פתטי מדי ועם הרבה לבבות מהבהבים, שהסתיים בשאלה אם שתי הבנות הגדולות לא יוכלו להשגיח ערב אחד על הבת הקטנה, ניתק פריץ את הקשר איתה לכמה ימים.
בבית התחילו הבנות להתנהג באופן לא מובן.
בכל פעם שהוא התיישב לידן, הן התחילו עם הקשיים שיש להן לטענתן עם אמן, הן התלוננו וקיטרו, וסיפרו ברחמים עצמיים על התנהגותה הלקויה והלא הוגנת של קרין.
אך פריץ לא הקשיב בריכוז, הוא בקושי הגיב ומיאן לשמוע את המסרים הסמויים.
אחרי הכול, דבר אחד היה לו ברור:
זה לא היה הזמן המתאים להציג בפניהן את הִילדה.
לבסוף הפרה הִילדה את כל ההסכמים והתקשרה באחד הערבים.
פאולה, שענתה לטלפון, קפאה בהתחלה, ואז היא עשתה פרצופים ליהודית, שמאז המהלומה שחטפה נשארה לרוב בבית.
פריץ זעם ובאותה מידה היה מגורה כששמע את קולה הילדותי של הִילדה.
הוא החליף איתה רק כמה מילים וניתק את הטלפון.
אל פאולה ויהודית הוא סינן שהוא יוצא וכנראה לא יחזור הלילה.
הוא מקווה שיהודית תוכל לקחת את לוטשן בבוקר לגן.
אחר כך הוא הלך, כשהוא מקים רעש רב, מלווה בשתיקתן של בנותיו.
כשהִילדה פתחה את הדלת, הוא תפס אותה ודחף אותה לחדר השינה.
אחר כך הוא גילה שהוא אפילו השאיר את דלת הדירה פתוחה.
הוא התנפל עליה כמו משוגע, הוא הרגיש כאילו בדרך זו היה יכול מבלי משים להיפרד ממנה, מקרין, מהבנות המפונקות שלו, מכל החיים המחורבנים שלו.
הוא מעולם לא היה כל כך זר לעצמו.
אחרי אורגזמה עצומה, שבמהלכה צעק כמו חיה — פריץ תמיד תיעב קולות גבריים בסקס — כשהתעורר באי־רצון משיכרונו, הבחין בכך שהם קברו תחתם דובי חום ענקי.
הוא בקושי היה מסוגל לסבול את מבטה מלא הרגש של הִילדה.
ועדיין הוא הרגיש מזוכך.
פתאום הוא שכב כמו ילד בזרועותיה והבטיח הבטחות מטופשות.
אחר כך הם הלכו יד ביד ל"גן עדן עכשיו", ישבו תחת הדקל המלאכותי והתמזמזו כמו תיכוניסטים.
מאוחר יותר הוא כבר לא היה יכול לומר אם זה היה בגלל פאולה, שהתחילה להתנהג כמו מטורפת וסחטה אותו בכך שמיאנה לגמרי לאכול, בגלל קרין, שאחרי שובה מהאיים הקריביים היתה בלתי צפויה, תוקפנית ומאיימת בדיוק כמו בתקופות הנישואים הגרועות ביותר שלהם, בגלל הִילדה, שכמעט חנקה אותו עם ההבנה האינסופית שלה, או בגללו עצמו, מפני שאולי הגזים בחשיבותו של הקטע עם הִילדה.
אולי באמת זה היה רק רומן רגיל, אחד מאלה שמאבדים את כוח משיכתם מיד כשהם הופכים למחייבים.
בשנים הבאות, בשעת מריבה, עדיין העירו בנותיו מדי פעם הערות על "הִילדה הזאת", כאילו היה להן ביד משהו נגדו.
באופן עקרוני הן רק יכלו לומר ש"יש לה שיער כזה שחור, שזה מגעיל", שהרי הן בקושי הכירו אותה.
כשכל העניין היה טרי, הן עוד אמרו דברים אחרים לגמרי על הִילדה, אבל פריץ תירץ זאת במתח הרגשי הגדול שלהן ושכח מהעניין מהר ככל האפשר.
כשפריץ חגג את יום ההולדת החמישים שלו בבּלָאוּ בּיכלֶר או ביעקובינר וירט, הוא הזמין אפילו את אנטון.
הוא קצת התרחק ממנו עם השנים.
פריץ כבר לא יכול לומר בדיוק מדוע.
מובן שגם קרין באה, עם בעלה השלישי, בעל משרה ניהולית באיגוד התעשיינים.
הקשר איתה היה בעצם בסדר גמור מאז השבועות הנוראיים, כשפאולה שכבה במשך יומיים בטיפול נמרץ, וקרין עם השיזוף שלה מהאיים הקריביים נראתה שם, לאור הניאון, עוד יותר זרה מהבת שלה המחוברת לכל הצינורות.
אבל לפריץ היתה הרבה פחות כימיה עם המנהל מאשר עם הבמאי.
הוא חשב שזה כמעט לא הוגן, שהמנהל היה אורח במסיבת יום הולדתו, בעוד שהבמאי לא היה שם.
קרין, בכל אופן, אפילו דאגה למצוא לו לאחרונה פועלים לשיפוץ הדירה, שבהחלט היתה זקוקה לשיפוצים.
המטבח לא נצבע מאז שפאולה נולדה!
קרין תמיד היתה טובה במטלות מעשיות כאלה.
גם בבחירת המרצפות היא יעצה לו.
לפריץ לא היה שום דבר נגד זה.
אחרי הכול, היא גרה שם בעצמה מספיק זמן.
כשארז את חפציו אצל אנטון, אחרי הקטע עם הִילדה, וחזר לגור עם הילדות באופן סופי, הוא תהה לרגע מה לעשות עם הקרטונים שהוא אחסן במרתף של קרין כשעבר דירה.
לתקופה מוגבלת בלבד, הוא חשב בזמנו.
עכשיו הוא החליט להשאיר אותם במרתף, שהיה הרי שלו עכשיו.
מה שלא חסר לו בכל החודשים אצל אנטון לא יכול להיות כל כך חשוב.
מתישהו, בעוד כמה שנים, אפשר יהיה לבדוק שוב את הדברים.
אולי זה יהיה נורא מצחיק, למצוא דברים שנשכחו מזמן.
אבל קרוב לוודאי שאיש לא יפתח אותן עוד לעולם, את הקופסאות הישנות האלה.
אם הוא כבר היה חייב לחשוב על התקופה הנוראה ההיא, אז הוא עדיין אהב לחשוב בעיקר על הסצנה עם לוטשן.
כשהוא הגיע עם הקרטון הראשון, מתנשם בכבדות, אל הקומה הרביעית, הבת הקטנה שלו פתחה לו את הדלת לרווחה, הוציאה בתיאטרליות את המוצץ מהפה וצהלה:
"ועכשיו אבא נשאר לתמיד."
*הסיפור לקוח מתוך:"חטאים קלים" מאת אווה מנסה, הוצאת מטר, 2013.
*דימוי:Seung-Hwan OH
את היכרותי עם יצירותיו של המשורר היפני יאסושי אינואה אני חב לעמיתה צעירה שביליתי איתה בחורף שעבר ערב ארוך ומייגע.
באותה עת כבר חייתי בנפרד מאשתי ומבני כמה חודשים, שכרתי חדר בבית מלון על רכס טאונוס.
אשתי לבדה היתה אשמה בפרידה, היא התמרמרה כלפיי ללא הרף, מאז שאני זוכר.
ולמאהבת שלי היו שדיים גדולים יותר.
אם כי היא חיה בברמן במרחק כמה מאות קילומטרים ממני.
היה לי אפוא די זמן ודי סיבות לחשוב על כל דבר אפשרי, וגם, למשל, על נשים.
בבוקר היום האמור הופיעה העמיתה הצעירה, שבהמשך תסב את תשומת לבי לאינואה, במשרדי שבמערכת.
שוחחנו על טקסט שהיא כתבה לעיתון.
היא הקדישה מאמץ מיוחד למשפט הראשון, הוא נשמע מבריק, אבל בקריאה נוספת התגלה כנבוב.
גם שאר כתב היד היה גרוע, מסיבות שאמנם אינן בלעדיות למי שזה עתה השלימו את התואר האקדמי, אבל אצלם הן בכל זאת שכיחות במיוחד.
המחברת לא ידעה בדיוק מה היא רוצה להגיד, אבל בהחלט ידעה איך היא רוצה להשתקף בטקסט, ולעניין זה היתה השפעה מכרעת על בחירת המילים, על מבנה המשפט ועל תוכן כתב היד כולו.
ייתכן שפשוט לא רצתה לחשוף את חולשותיה, אבל התוצאה היתה אותה תוצאה.
בסופו של דבר האחריות שלי לא נגעה לסיבות אלא להשלכות.
אחרי שהראיתי לעמיתה הצעירה שדבר לא היה נגרע מהטקסט אילו פשוט מחקו ממנו את משפט הפתיחה שעל ניסוחו עמלה מן הסתם שבועות ארוכים, ואחרי שהצבעתי לה על פגמים נוספים, ובסופו של דבר המלצתי לה להתייחס לכל העניין כאל ניסיון נפל ולהתחיל מחדש, היא פרצה בבכי.
דבר דומה כבר קרה לי שנים קודם לכן עם עמיתה שהתקשתה לקבל את זה שאני, הצעיר ממנה, נותן לה פתאום הוראות, ומתוך התרעומת הזאת, ככל הנראה, נהגה להתחמק ממילוי כל הבקשות שלי.
הבכי שלה אז הותיר אותי ללא מילים.
לא היה מדובר אלא בניסוח של כמה תזכירים, אבל לנוכח כתפיה הצרות והרועדות של האישה המתייפחת, שהפנתה לי את גבה כדי להסתיר ממני את דמעותיה, לכאורה, הרגשתי פתאום כאדם קר-לב ונוקשה וניסיתי לנחם אותה בבהלה.
לאחר מכן הבנתי שזאת היתה תחבולה שהשתמשה בה כדי להשיג את מבוקשה.
בשל כך לא הרשימו אותי הפעם דמעות העמיתה הצעירה.
שיערתי שהיא בוכה כדי לגרום לי להוריד לדפוס את כתב היד שלה.
ואומנם, דמעותיה באמת פסקו ברגע שנתתי לה את הסכמתי להדפיס את הטקסט ועל פניה עלה חיוך נושע וגם נבוך במקצת.
אמנם כעסתי על המתקפה הערמומית הזו על שלוות לבי, אך התנחמתי בכך שעונש הולם מובטח כבר בעצם הפרסום של מאמר כה בנאלי בעיתון רב חשיבות.
כך הסתיים הדבר לשביעות רצונם של שני הצדדים והתפתחה בינינו שיחה תמימה, שבמהלכה עלה בי הרעיון להמשיך ולשוחח בערב.
הרעיון לשוב אל חדרי שבגב ההר לא משך אותי, כשם שלא היה שום דבר מפתה באפשרות להישאר לשבת עד שעת לילה מאוחרת במשרדי שבבית ההוצאה השומם, ולהתייסר ממחשבות על ביתי שנמצא בקרבת מקום אך בכל זאת מחוץ להישג יד, שם, ידעתי, יושבים רעייתי הלומת הצער ובני העצוב.
הזמנתי אפוא את העמיתה הצעירה לארוחת ערב.
כבר מזמן לא ניהלתי שיחה עם אישה בת עשרים וחמש.
עוד זכרתי במידה מסוימת איך הרגשתי וחשבתי אני כשהייתי בגיל הזה, אבל לא מספיק בשביל שאהיה מסוגל לדמות לעצמי מה הייתי מוצא כיום, בהתקרבי לגיל ארבעים, באני האחר שלי, הצעיר ממני בשלוש-עשרה שנה, אילו רק יכולתי לפגוש אותו.
אמנם זה לא היה אפשרי, אבל במקום זאת, חשבתי, אולי אצליח להביט אל תוך נפשה של האישה הצעירה ובדרך זו, בעקיפין, גם קצת אל תוך העבר שלי.
כוונה זו לא התממשה, ולאורך השעות הצמיגות של הערב באתי בטענות אל עצמי שוב שוב, על כך שבעצם ידעתי מלכתחילה שכך יהיה.
למשל, היה לי ברור כשמש שגם כשהייתי בן עשרים וחמש לא הייתי מתעקש עד כדי כך להדפיס כתב יד, שלגביו לא יכלה להיות לי ודאות, בניגוד לעצתו של אדם מנוסה ממני – ואם לא מתוך הבנה, אז מטעמי זהירות.
ומובן מאליו שידעתי עד כמה אין זה סביר שאדם שהתנהג בבוקר ביהירות ובשתלטנות, יתגלה בערב כקשוב ועניו.
אבל במחשבה שניה היא היתה אישה.
על אף שבסוף השבוע שעבר פענחתי במקרה את המסתורין הנשי, חשבתי שלא יזיק לאסוף עוד כמה הוכחות נוספות לתובנות החדשות שגיליתי, במקרה שהשאיפה האחרת שלי – המבט אל העבר – לא תתממש.
דרך אגב, קוראיי החביבים, הטקסט הזה אמור היה להיות מסה שבמרכזה נושא שמעסיק אותי זה זמן רב ואתכם זה כחמש דקות:
הדיוקן העצמי של המחבר בטקסט שלו.
מכל מקום, אם אתם מאמינים שהיתה לי כוונה נוספת, חבויה, במפגש עם הגברת הצעירה, הרשו לי לומר בצורה שאינה משתמעת לשתי פנים שאתם טועים בנקודה זו!
ראשית הייתי בקשר יציב עם אהובתי (זו עם השדיים הענקיים) ושנית, כשלא הייתי בברמן, שכבתי עם אשתי כמעט מדי יום.
אני בעצמי מצאתי שכל זה אינו כשורה, אבל ככה זה פשוט היה ובזה, אלוהים יודע, הסתפקתי.
רק ליתר ביטחון ביקשתי שיניחו מצעים גם בצד השני של המיטה בחדר המלון – למעשה השתכנתי שם בחדר זוגי.
אבל לא, מה אני שׁח, אני כלל וכלל לא ביקשתי שיציעו גם את הצד השני של המיטה, רק שקלתי אם הייתי צריך לבקש שיציעו אותו ליתר ביטחון ואז דחיתי מעליי את הרעיון המופרך הזה.
כן, כך זה היה!
בשום הקשר אפוא לא תליתי ציפיות גבוהות במפגש הזה.
מקום המפגש היה סושי בר קטן ובו ארבעה שולחנות, ובצמוד לו היתה מסעדה יפנית שבחלל האירוח רחב הידיים שלה הופיעו טבחים בתיאטרליות והכינו את המנות המלוהטות על אותם שולחנות שבהם ישבו האורחים.
כל המשק היפני הזה היה בתורו חלקו הקטן של קומפלקס שלם שאת חלקו הגדול יותר תפסה מסעדה סינית, חרף ההיסטוריה הארוכה של יחסים בלתי ידידותיים על פי רוב בין יפנים לסינים.
שתי המסעדות נתחמו בלובי דו-קומתי של בית מלון ומעל כל אלה התקמר מרכז קניות, במרכז העיר של פרנקפורט.
בתוך כל הקומפלקס המסועף הזה הותיר הבר הקטן רושם של נידחות כלשהי.
כשהגענו לשם כבר החל לרדת שלג בחוץ ומי שלג ממגפי האורחים העכירו את השתקפות האורות ברצפת האריחים בכניסה.
הערב התארך מדי, בלבי תהיתי פעם אחר פעם מדוע, לכל הרוחות, אני לא שם לו סוף, וגם מצאתי בתשובה לכך מיני סיבות שכלל וכלל לא החמיאו, לא לי ולא לעמיתה.
ואולם לרדת לחקר העניין רציתי לא יותר מכפי שרצתה בכך האישה הצעירה בשעות הבוקר, מוטב להותיר את הנכשל בכישלונו.
אחרי שהסתיימה הארוחה המשכנו במקום זאת, בכוחות הולכים ואוזלים, את שיחתנו הקלושה בפינה בלובי המלון, תוך שתיית יין לבן ונשנוש שקדים מלוחים, בעוד זמרת משועממת במכנסי פוליאסטר ורודים פלטה מגרונה את Evergreens בליווי קלידים.
הערב הסתיים כמו אותם נהרות שגוועים במדבר בלי שזכו אי-פעם להגיע אל הים.
בחוץ, מכל מקום, כבר נערמה שכבה עבה של שלג.
נראה לי ששלג כזה לא יאפשר לי להגיע דרך הר פלדברג לבית המלון שלי, במכונית ללא צמיגי חורף, או שלכל הפחות יקשה במיוחד את הנסיעה.
אמנם כבר יצאתי לדרך בכיוון הזה, אבל כעבור הרהורים אחדים סובבתי את ההגה ובנקיפת מצפון מסתוריות פניתי מזרחה ונסעתי דרך רחובות דוממים וריקים מאדם למה שהיה פעם ביתי, למה שהיתה פעם החנייה שלי.
משם המשכתי אל מה שהיתה פעם הדירה שלי, אל מה שהיה פעם חדר השינה שלי, אל מה שהיתה פעם המיטה שלי ואל מי שהיתה פעם האישה שלי.
כשאני מסתכל היום על סיומו של אותו ערב מתיש, בכל זאת הגעתי איכשהו אל היעד (בניגוד לאותם נהרות, שבלי להגיע אי פעם לים, גוועים באמצע המדבר), גם אם לא ידעתי על היעד הזה יותר ממה שהנהר יודע על הים – וגם לא פחות.
הדבר היחיד שהייתי בטוח בו הוא שאם אופיע בהפתעה באחת וחצי בלילה, ואשתחל בכפות רגליי הקרות מתחת לשמיכתה של אשתי לשעבר, היא לא תתמרמר.
מלבד זאת סימן הערב הזה לא רק את תחילתה של היכרותי עם יצירותיו של המשורר אינואה, אלא גם את ראשיתו המאוחרת של חורף עיקש בגרמניה.
וכאשר הפלגתי עם בני לאי פֵר במוצאי יום ראשון הבא, רק במזל הצלחנו עוד לתפוס מעבורת פעילה.
על פני המים האפורים צפו אינספור גושי קרח, שלג הסתחרר בסמוך לחלונות הלובי של הספינה וכאשר היא פילסה את דרכה במעטה הקרח הסגור, נראה שהחרטום היה לאגרוף ענק.
בעל הבית שלי לא הגזים כאשרהבטיח בקיץ שפברואר הוא הזמן הטוב ביותר על האי.
במהלך היום ערכנו, בני ואני טיולים ארוכים ברגל, עטופים בבגדים כמומיות.
בערב ישבתי מול האח והתווכחתי בטלפון עם אשתי לשעבר ועם המאהבת הרחוקה, או האזנתי לירח, ואילו הילד שכב לצדי וחרק בשיניו מתוך שינה.
באחד מטיולינו לאורך החוף, בין ערמות של גושי קרח בגובה המותניים (בגובה המותניים שלי, מנקודת מבטו הם היו בגובה הקדקוד), גילינו באיזו גומחה בקרח פגר בשלבי ריקבון מתקדמים, של ברווז שנלכד בכפור.
אחת מרגלי החיה עדיין היתה תפוסה בשרידים של רשת ירוקה ובכלוב הצלעות השבור של בית החזה עדיין היה מונח, כמו חלוק נחל בודד, הלב המושחר והמצומק.
ילדי לא היה מסוגל להשתחרר ממראה היצור המת, ואחרי שבכל זאת התנתק ממנו, שב אליו בחזרה כעבור צעדים ספורים.
כך עמדנו יחדיו דקות ארוכות ליד הפגר, מוקפים בגושי קרח מחוספסים שבוץ הסחף צבע בחום, ומעלינו כיפת השמיים פתוחה ורחבה.
בני שאל אותי על החיים ועל המוות, כאילו היה לי ידע בנושא הזה, כמו בכל נושא אחר.
שתי דמעות קטנות זלגו על לחייו, ואילו אני חקקתי על לוח לבי את המראה הזה של ילדי העגמומי, העומד ומהרהר מעל הקבר הקפוא.
מלבד זאת הקראתי לבני מדי יום מתוך ספרי לווייתנים שבחר לעצמו בחנות הספרים ויקֶר.
גם לעצמי הבאתי לשם ערמה גדולה של חומרי קריאה ובין השאר גם חוברת דקה של אינואה "רובה הציד".
ספר זה הופיע במשרד שלי למחרת הערב הארוך מדי, מתנה בלתי-צפויה מהעמיתה הצעירה.
בעמוד הראשון היא הוסיפה הקדשה שלמרבה הפתעתי תיארה בה את אמש כ"מרתק".
העדפתי לראות בזה אישור לשיפוט שלי ולא משהו שמעמיד אותו בספק.
באותו זמן בדיוק סיימתי לקרוא את הרומן "מוסשי" מאת איג'י יושיקאווה.
גם בספר זה היתה הקדשה, בכתב ידה של אשתי לשעבר, שקנתה לי אותו לפני אחת-עשרה שנה לכבוד חג המולד.
במובן מסוים אפשר לי הרומן הזה, כשקראתי בו שוב אחרי שנים רבות, את המבט לאחור שייחלתי לו.
אף על פי שפרטים רבים בעלילה נצרבו בראשי בקריאה הראשונה, קראתי עכשיו את הספר כמו בעיניים אחרות, שכן בחלוף השנים צברתי מן הסתם תובנות שחפפו לכמה מאלה של המחבר;
מסיבה זו גיליתי כעת ברומן כל מיני דברים שבפעם הקודמת נותרו נסתרים ממני או בלתי-מוסברים, ובד בבד יכולתי לשחזר בזיכרוני את צורת ההסתכלות שלי מפעם.
ואולם בדיוק כמו לפני עשור כמעט, נגעו ללבי משפטי הסיום של יושיקאווה, שבהם השווה בין רצונותיהם ואמונותיהם של בני האדם לשאון הגלים.
"…ומי מכיר את נפש הים, שלושים מטרים מתחת לפני המים?
מי מכיר את מצולותיו?"
בזמן שהיינו באי פֵר תכננתי לקרוא את "שוגון" מאת ג'יימס קלאוול, שכן הספר הזה עוסק באותה תקופה ביפן שבה מתרחש "מוסאשי" ופונה, בדומה ליצירתו של יושיקאווה ואף באותה מידה של הצלחה, לקהל הרחב, אם כי לכזה שטעמו מערבי.
להשוואה זו הניעו אותי בין השאר הערותיו של מומחה ליפן על סיפורי האהבה – השונים מאוד – בשני הרומנים.
ואולם בד בבד התעורר בי צמא לספרות יפנית ולכן טוב היה שנשאתי בתיקי גם את הספרון של אינואה.
מדובר בנובלה בת פחות ממאה עמודים.
היא בעיקר מתארת שלושה מכתבים שלכולם אותו נמען.
המכתבים נשלחו מאשתו, מהמאהבת שלו ומבנותיו.
בעקבות "רובה הציד" קראתי את כל הספרים של אינואה שהיה בידי להשיג, למרבה הצער רק כמה מהם תורגמו עד כה לגרמנית.
אני חש צורך לומר שבספרים של אינואה מצאתי תשובות לשאלות שהעסיקו אותי באותה עת.
אבל לאמיתו של דבר, מה שקרה הוא שספריו של אינואה עזרו לי להתמודד עם השאלות הללו, בהשפעתם החרישית על צורת ההסתכלות שלי על הדברים, ובין השאר באותו נושא שעומד, כפי שאתם, קוראיי המחוזרים, כבר יודעים, במרכז המסה הזאת:
הדיוקן העצמי של המחבר בטקסט שלו.
ודאי תסתייגו ותגידו שכל מה שכתבתי עד כה בעניין לא יכול להיחשב מסה ואני לא מתנגד.
שכן אם לדבר גלויות אני בכלל לא יודע לכתוב מסות.
פעם אחת ויחידה חיברתי מסה בייסורים רבים, היא הופיעה ב-1989 במוסף דפוס שקע של הפרנפוקטר אלגמיינה צייטונג וזיכתה אותי, אני מרשה לעצמי לומר, בהכרה מסוימת, אולי קראתם אותה.
באותה עת אף אחד לא ערער על כך שמדובר במסה.
אבל אני, בתור מחברהּ, ידעתי את האמת:
בזמנו הצגתי את עצמי כמסאי רק משום שהצגתי את הטקסט במאמץ רב בסגנון של מסה, אבל למעשה הוא לא היה כזה.
בכל הנוגע לספריו של אינואה, הקריאה בהם תבעה ממני זמן ארוך יותר משנים-עשר הימים שביליתי עם בני על האי הצפוני המושלג.
בינתיים הגיע האביב ואני כבר לא חשבתי עוד על העמיתה הצעירה שכבר מזמן נעלמה מחיי ושנתיב חייה הצטלב בנתיב חיי רק ביום החורף האחד ההוא.
ספק אם עוד הייתי נזכר בכלל שהיא זו שאני חב לה את היכרותי עם סופר שהיה משמעותי עבורי יותר מכל סופר אחר כבר שנים רבות.
ואולם כאשר נטלתי לידי שוב את "רובה הציד" באחד הימים, נפל מבטי על ההקדשה שבתוכו.
את הערב בסושי בר שימרתי בזיכרוני בדיוק כפי שתיארתי אותו קודם;
עכשיו הכול נראה לי מוזר מאוד.
איך ייתכן שאדם שלא היה שותף למחשבותיי ולמעשה גם לא עשה כל רושם שהוא מסוגל בכלל להבין אותן, הוביל אותי מכל הסופרים דווקא אל זה שיפיס רבים כל כך מכיסופי?
אני עוד זוכר, למשל, שכאשר דיברנו על אבי ניסתה העמיתה לחנך אותי בדרך מגוחכת.
וגם בהקשרים אחרים נראתה לי צורת המחשבה שלה יומרנית להחריד.
ואולם כעת, כשאני מכיר את אינואה, לא ברור לי מה אישה כזאת יכלה למצוא בו.
מדוע בכלל המליצה לי על הספר הזה?
מן הסתם שוחחנו בארוחה גם על יפן, זה הלוא התבקש בתוקף הנסיבות, וסביר להניח שבהקשר הזה היא הזכירה את "רובה הציד".
ועכשיו נזכרתי שוב:
הספר הזה אמור היה לשמש הוכחה.
השיחה נסבה על המסתורין הנשי.
את העובדה שאני כבר חשפתי אותו, שמרתי לעצמי בתבונה.
הגרעין המחשבתי שלא ביטאתי בקול היה:
נשים הן שונות.
אני מודה שמחשבה זו, כשהיא מנוסחת בדרך זו, אינה נשמעת מקורית במיוחד.
המתבוננים מהצד אף עלולים להתרשם שלא את הפתרון אני מציין כאן אלא שוב רק את המסתורין עצמו.
ואולם בעיני היה בתגלית שלי משהו מהפכני.
אחרי שהפכתי והפכתי בה עד לאחרון הסעיפים, מצאתי את עצמי בהלך רוח כזה שלא רציתי להאביס בה את האחרים אלא העדפתי לתור אחר דברים נוספים שאוכל להזין אותה בהם.
מצאתי חומרים מזינים כאלה בכל מקום, למשל באחד השירים הסיניים בני השלושת אלפים שנה כמעט:
"הגבר הנבון בונה חומה/האישה הנבונה הורסת את החומה".
היה זה חסר כל היגיון מצדי להעלות את החכמה המבוטאת בבית הזה משירת ג'ינג דווקא באוזני אישה, ועל אחת כמה וכמה בפני אותה עמיתה צעירה, שהיתה משוכנעת כי כל ההבדל בין המינים מסתכם בכך שנשים הן "רגישות" וגברים אינם כאלה.
שיחתנו העייפה נסבה לא מעט על התיאוריה הזו שלה.
בין לבין הסבה העמיתה הצעירה את תשומת לבי למתרחש בשולחן הסמוך לשלנו, שבו סעדה את לבה קבוצה של יפנים.
אחד הסועדים, גבר נמוך במחצית שנות השישים שלו, נראה אישיות חשובה, שכן תשומת לב כל הסועדים הצעירים ממנו היתה ממוקדת בו, בזמן שהוא עצמו היה עסוק באופן בלעדי כמעט במאכלים שהוגשו בזה אחר זה לשולחן.
נראה שמהשיחות שהתנהלו סביבו הוא רק חטף פה ושם איזה משפט שעורר את עניינו;
אז, ורק אז, הפנה את ראשו קלות בכיוון שממנו הגיע המשפט.
ואולם תשומת לבו נמשכה בכל פעם זמן קצר בלבד ואז מיד שב והשקיע את מבטו בצלחת.
אני לא יודע איך זה קרה – אם אני ובת הלוויה שלי יכולנו פתאום להבין יפנית או אם, מה שסביר עוד הרבה פחות, דיברו היפנים בשולחן הסמוך גרמנית או אם, בסופו של דבר, ומה שנראית כמו האפשרות הסבירה ביותר, היתה למתרחש בשולחנם איכות כל-תרבותית, כך שכל אחד יכול היה בהכרח להבין מה הולך שם, אבל במהלך הארוחה, אשתו של האיש הקטן, שישבה לידו, הלעיטה אותו בעצות על גבי עצות, כמו למשל:
"תאכל רק חצי מזה!" או "זה חמוץ.
אתה לא חושב שעדיף לוותר על זה?" – "את צודקת, אני אוכַל רק חצי מזה;
את זה אני מעדיף לא לאכול בכלל", הוא מלמל חרש בהכנעה, כאילו רוצה לקרוא את עצמו לסדר;
אז הצהיר שוב מדי פעם בפעם, כאילו לעצמו:
"איזה מעדן!
אני בכל זאת אוכַל את זה", ובסופו של דבר אכל בכל פעם את כל מה שהיה בצלחת.
בת הלוויה שלי מצאה בהתנהגותו של אדון טניזקי – שכן זה היה שמו, כפי שנודע לי לאחר מכן – ביטוי לעור עבה להחריד, חסך ב"רגישות" שאופייני לגברים, לנוכח מאמציה האוהבים של אשתו שחיה רק למען הדאגה לבריאותו של בעלה.
האם עלי לציין בכלל שאני עצמי ראיתי את הסיטואציה באור שונה בתכלית?
לא, שכן מבחינתי העניין המהותי כאן הוא שבמהלך הוויכוח הזה הזכירה העמיתה הצעירה את הנובלה של אינואה:
הספר הזה עסק בנושא שלנו בדיוק, הוא הראה בצורה המרשימה ביותר וללא עוררין, איך נשים מתרסקות על אי הנגישות של הגברים.
למעשה, אם בכלל, הנובלה מתארת את משאלת לבן של נשים מסוימות להתרסק, פחות או יותר, על אי הנגישות של גבר מסוים.
על הגבר עצמו אנו לומדים מעט מאוד, וגם המעט הזה נתון לנו כמעט כולו משיפוטי הנשים.
מאחר שהשלוש שופטות במכתביהן גם זו את זו, וכל אחת מהן שוגה להחריד בשיפוטיה, נראה לי בלתי-סביר להניח שדווקא את מהותו של אותו גבר היה בידי הנשים הללו להבין כהלכה.
כלומר, ברגע שנזכרתי כי הספר הזה למעשה נועד לשמש הוכחה לתזה מסוימת, כבר היתה לי סיבה טובה לפסול אותו – וזאת ללא כל קשר לכך שהעמיתה הצעירה התעלמה כליל מהעובדה שמי שכתב את הספר הזה, עם שלושת מכתבי הנשים שכלולים בו, היה גבר.
אם מסתכלים על זה ככה, אז בסופו של דבר אני חב את היכרותי עם הנובלה הזאת ועם מחברה לאי-הבנה משעשעת.
ובכל זאת מצאתי שבדבר אחד אני מסכים בכל לב עם העמיתה הצעירה:
מדובר ביצירה של רב-אמן רגיש לאין ערוך וגם, אם יותר לי להוסיף, אדם טוב מאין כמוהו.
בחודשים הבאים ניסיתי תכופות לצייר בעיני רוחי את אישיותו של אינואה בספריו, כפי שמזמנים את רוחו של המת.
ובסופו של דבר פתרתי גם את המסתורין הזה – ודאי כבר הבחנתם בכך.
באותה עת, בעוד גושי הקרח הולכים ונמסים, השתנו מהותית גם חיי שלי.
בדרך לא ברורה נשר מאשתי המרמור ועבר אל המאהבת שלי, ומתישהו בקיץ שבא בעקבות זאת, אני כבר מזמן חזרתי לגור בביתי, הפסיק גם בני לחרוק בשיניו בעת השינה.
האם כל זה לא היה אלא חלום?
אח, קוראים יקרים, זאת ודאי לא תוכלו להגיד לי.
*הסיפור תורגם בתמיכת מכון גתה.
Copyright © Volker Zastrow, 1998 *דימוי:Yohey Horishita
הגיע יום רביעי, זמן לאמבט החלב שלי.
אבל הנוזל הלבן באריזות הזוויתיות, הלבנות – שנשאב מעטינים בחוות, שנבזז מפרות שעיכלו אותו מעשבים סחופי רוח לטובת עגלים, שנבחש והובל מכנית למחלבות, שהוסע למרכולים במשאיות – לא הספיק בשום אופן כדי למלא את האמבטיה שלי.
הבאתי מהמטבח שמנת רגילה ושמנת מתוקה והוספתי אותן לתשעה-עשר הליטרים שמלכיאור, המקרר, הצליח לפלוט.
הצטבר הרושם שלא תהיה לי ברירה אלא ללכת לקנות עוד חלב.
אבל איפה?!
כל החנויות כבר היו סגורות.
לתחנת הדלק?
בפועל יכולתי להרשות את זה לעצמי.
חודשים סיידתי קירות, והיה לי כסף כמו זבל.
אז יצאתי לדרך.
אבל לפני זה, הכנתי לי סרט למצח.
החברה שלי קארן זרקה אותי ארבעה חודשים לפני זה, וכשעזבה לקחה איתה הכול:
את הטוסטר, את מיטת הגלריה, את קודמו של מלכיאור… הכול חוץ מבורג פליז באורך ארבעה-עשר סנטימטר בערך, שמיטת הגלריה הוברגה בו לקיר בשעתה וכעת חוררתי בו את הסרט ועטפתי אותו בסרט בידוד, כך שבמקום שבו הופיע קודם ה"נייק" הלא מזיק צמחה כעת קרן.
ענדתי את הסרט, לבשתי מעיל – וקדימה, לדרך.
ובחוץ, הו!
..
שם פרחו התרזות!
שום שלג לא נותר על גגות המכוניות, שבהקו חרישיות, עמומות, ריקות אך כבדות מנשוא, לאור הפנסים ולאורך המדרכה שהובילה אותי הלאה.
קיץ בא.
על לוחות מכוונים שכבו מעדנות ספחי כרטיסים להופעות רגאיי, על מושבי הנוסעים מכנסי ברמודה, ביקינים, שנורקלים, צלחות נייר גדושות שאריות של עוגת שיש, קופסות סיגריה מעוכות, על המושבים האחוריים מזרוני גומי ריקים מאוויר ובקבוקים ריקים מבירה, כוסות שנשתו בהן לימונדה ומיץ תפוחים, מסומנים כולם כמו אחו פורח בתוויות נוחות לפירור.
הייתי נרגש ועצוב מכך שהחגיגה כנראה כבר נגמרה, בהיתי במקדשי העתיקות האלה, שלרוב מהירים כל כך בתנועתם, בארונות המתים הזכוכיתיים, השלגייתיים, שבהם שכב לו מוטל קיץ אנושי.
אילו הייתי נסיך, הייתי מעיר אותו בנשיקה.
הייתי מנתץ שמשה ומרים את אחת המכוניות.
אילו הייתי גנב, הייתי נוסע משם, עמוק עוד יותר דרומה, ליער הדקלים של רגשות אֵגֵאיים שנפתח בתוכי.
הקשבתי לרחש התנועה הבין-עירונית, ראיתי את "האגם" מעל הגגות, את הגביש המדומיין שמתלטש על פס השיוף של רחובות המתעקלים לרקיע.
כמה עצוב, כמה יפה, כמה טעון ומטעין היה הערב הזה, ותמים, ואיך הופיע לו, חרש חרש, מרחרח ומדגדג נחיריים, בלב העיר (ובכך אני מתכוון לענף האגוז המתנדנד).
כבר ממרחק התגלתה תחנת הדלק כנצנוץ של מקלונים, הלמות נוזל בצינורות, סחרור כרסים, קיא נחשים אל תוך מיכלים, חיל ורעד שניכרו בפרצופים – שיספיק הכסף, שימותו כל השייחים – דשדוש סביב בריכות ששום דג לא שחה בהן.
רוח עדינה מילאה את אפי בריח הדלק.
הייתי מוכרח להתעטש.
מרחוק ראיתי את הבחורים שהסתתרו מאחורי המרכבות הרועמות, הנטרקות שלהם, בבלייזרים ובחולצות צעקניות, מאיימים אחד על השני בנשק תדלוק, תוקעים פיות בפתחים צדיים, מבהיקים, מתערבים על הביצועים.
אולי זה רק הרצף של אקדוחני נדמה-לי מעשנים וזוללי דלק, אבל השפה כאן, שפת הזיכרון, מסדרת לי הכול בבו-זמניות בוהקת, באסונָנס, ואני רוצה לתת לה תוקף, רוצה לאפשר לה לאפשר לי, עוד במשפט הזה, להכניס אותי, מלווה במילים "הנה החד-קרן האחרון", מבעד לדלת זכוכית כפולה, שנפתחה ברכות אל האור המסנוור.
הכול כמו תמיד.
כאילו אתה נרגם בסחורות, טובות כשלעצמן.
כמו סקילה באבנים או בכריות ממולאות גלעיני דובדבנים, רבים נגד האחד, שהוא קטן – לא, צנום.
הבחור הצנום שנכנס מגביה את הזרועות שלו מול פניו כדי להגן על עצמו מפני שקיות הצ'יפס, קופסות הסיגריות, פחיות הרֶדבול, צילומי השדיים, חטיפי השוקולד, בקבוקי היין, בקבוקי השמפניה, בקבוקי הבירה, חפיסות המסטיקים, המגזינים, דובוני הגומי, המבטים, המשקאות, המצנמים, הממתקים שמתעופפים עליו מכל עבר.
שמו "האנֶס", זה הכול.
הוא ניגש כעת למוכרת.
כל מה שהוא רוצה ממנה זה חיוך, אולי נשיקה.
והיא, שחורת שיער, מאופרת, מבטלת מראש, מציירת לו בעט (שהוא לא שפתון) קוד על המצח, מצמידה את האקדח האינפרה-אדום אל הצריח הזה בקדמת מוחו, שכולו לב, ולוחצת.
צפצוף לאקוני.
האנס מגלה שהוא שווה בדיוק 95 סנט, ואל מול עיניה של המוכרת, ששמה מתגלה ברגע האחרון בזכות תג הזיהוי שלה, "כרמן", הוא מתמוסס פנימה, מטה, הרצפה בולעת אותו.
אז עמדתי שם בתחנת הדלק, בבגדי הקרב שלי, וחשבתי מחשבות קודרות על הדירה שלי.
כמה נטושה היא נראית עכשיו, כמה רחוקה וריקה ומרוהטת רק במלכיאור ובכיסא אחד ויחיד.
ואיך המפתח שלי לדירה כל כך מונח על הכיסא הזה, ואיך שלושתם ממלמלים זה לזה בדומיה גמורה, שואלים איפה אני בעצם.
מאחר שההכרה הזאת נגעה לליבי, התחלתי להסתכל קצת סביבי בחנות, החנות של תחנת הדלק.
דפדפתי בשתיים-שלוש חוברות.
שקיות הצ'יפס היו חסינות לקריעה.
הרחתי את המכסה העגול של פחית פרינגלס וחקרתי ביבבה צנצנות עם שומן והידראטים ורכיבים.
בדקתי את שלמותם של מגבי רכב.
ניסיתי כדור קפיצות – עד שהוא הגיע למילקי-ויי במדף שמתחת לדלפק.
ואז שוב ידעתי פתאום למה בעצם אני כאן.
אני רוצה חלב!
הו, היה להם חלב!
אמנם לא הסוג שאני אוהב, אבל בכל זאת שבעה-עשר ליטר.
בתוך המקרר של תחנת הדלק שקירר חזק – חזק מדי!
– אבל אני כבר ראיתי איך אני הופך מכשול להזדמנות, עומד במטבח ובוטש בחלב המבעבע עד שיהפוך לקצף אמבטיה נהדר… ביקשתי מגבר שרירי, ששוטט בתוך חצי כדור שקוף מלא פחיות רדבול, "לעשות לי טובה פתאומית מאוד" כפי שניסחתי זאת.
בהתחלה הוא הסתכל לי בעיניים.
אחר כך הסתכל על הקרן במרכז המצח שלי.
אחר כך על הנעליים שלי.
אחר כך על הפנים.
אחר כך על ההבעה שעל אותן הפנים.
ואחר כך אמר "או…" ואז "קיי…".
הובלתי אותו לשם (למקרר) והסברתי לו מה ואיך.
הנחתי את הזרועות שלי ככה שיוכל להניח בזוויות המרפקים שלי – כמו בולי עץ – את אריזות החלב, אבל קודם תקעתי את כרטיס האשראי שלי בין השיניים.
הוא העמיס והעמיס.
שרשרת הזהב שלו החליקה מעלה ומטה על עורף הפר שלו, הוא התחיל להזיע ממש.
מפעם לפעם בעטתי קלות בשוקיים שלו בקצה הקפיצי של הנעל, כדי להמריץ אותו, תקעתי לו ברך באזור הקיבה כד לעודד אותו להעמיס מהר יותר, הורדתי לו – מה שלא באמת יכולתי לעשות, עמוס כשם שהייתי, ולכן ויתרתי – כאפה, שיתקדם.
חמש דקות עברו עד שגמרנו.
כשהתרחק ממני, בפניו אלי, בהליכה לאחור, היה נדמה לי שאנחנו מכירים כבר שעות.
שחררתי אותו במין קידה רוחשת כבוד.
קארו, כך קראו למוכרת הפעם, הסתכלה עלינו בזמן העבודה.
בטח הצטיירנו לה כמו שני חניכים של הצופים שהתנדבו להביא עצים לבקתת הרים.
מין קטע של דאגה גברית לאש, הבאת עצים, ביקוע עצים, מיקום עצים במומחיות בלהבות, זה תמיד מצליח אצל הנשים החשקניות, הנרעדות, שנדחקות זו לזו בפיק ברכיים ולבוש מחריד, עטופות סוודרים צמריריים רוטטים, בוהות בכמיהה באש ומזמזמות להן חרש, ביישניות מדי לשיר, חרמניות מדי לשתוק.
כשנעמדתי בתור היה נדמה לי שאני מזהה על פניה המתבהרות של קארו את ההשתקפות המרצדת של להבות ואור כוכבים רחוקים.
שניים שקנו ניירות גלגול עמדו לפני בתור.
אחר כך קארו תפסה את אחת החבילות מההר המתנדנד שלי.
היא נתנה לה לצפצף, ספרה הכול ואז הזינה את האלגוריתם "כפול שבע-עשרה".
כשאמרה לי את הסכום, שהיה מחריד, הרמתי גבות כדי להתלונן (וזה כמעט גרם לסרט להחליק מהמצח שלי!), ואז מתחתי לעברה את הצוואר שלי, יחד עם הראש, שבפה שלו היה תקוע הכרטיס.
קארו לקחה את הכרטיס שלי באצבעות מחודדות, מה שאיפשר לי להגיד "תודה", ותקעה אותו בחריץ שבמכשיר.
"קוד סודי בבקשה ולאשר פעמיים," אמרה קארו.
הידקתי את האחיזה שלי בחלב והתכופפתי לפנים.
הקרן שלי ריצדה על המקשים הקטנים, והם צפצפו בשקט.
הודפסה קבלה.
איתה ועם הכרטיס בפה, עזבתי את תחנת הדלק.
עם מרכולתי הלבנה, חציתי את הלילה בשעטה.
*הסיפור תורגם בתמיכת מכון גתה.
הגיע יום רביעי, זמן לאמבט החלב שלי.
אבל הנוזל הלבן באריזות הזוויתיות, הלבנות – שנשאב מעטינים בחוות, שנבזז מפרות שעיכלו אותו מעשבים סחופי רוח לטובת עגלים, שנבחש והובל מכנית למחלבות, שהוסע למרכולים במשאיות – לא הספיק בשום אופן כדי למלא את האמבטיה שלי.
הבאתי מהמטבח שמנת רגילה ושמנת מתוקה והוספתי אותן לתשעה-עשר הליטרים שמלכיאור, המקרר, הצליח לפלוט.
הצטבר הרושם שלא תהיה לי ברירה אלא ללכת לקנות עוד חלב.
אבל איפה?!
כל החנויות כבר היו סגורות.
לתחנת הדלק?
בפועל יכולתי להרשות את זה לעצמי.
חודשים סיידתי קירות, והיה לי כסף כמו זבל.
אז יצאתי לדרך.
אבל לפני זה, הכנתי לי סרט למצח.
החברה שלי קארן זרקה אותי ארבעה חודשים לפני זה, וכשעזבה לקחה איתה הכול:
את הטוסטר, את מיטת הגלריה, את קודמו של מלכיאור… הכול חוץ מבורג פליז באורך ארבעה-עשר סנטימטר בערך, שמיטת הגלריה הוברגה בו לקיר בשעתה וכעת חוררתי בו את הסרט ועטפתי אותו בסרט בידוד, כך שבמקום שבו הופיע קודם ה"נייק" הלא מזיק צמחה כעת קרן.
ענדתי את הסרט, לבשתי מעיל – וקדימה, לדרך.
ובחוץ, הו!
..
שם פרחו התרזות!
שום שלג לא נותר על גגות המכוניות, שבהקו חרישיות, עמומות, ריקות אך כבדות מנשוא, לאור הפנסים ולאורך המדרכה שהובילה אותי הלאה.
קיץ בא.
על לוחות מכוונים שכבו מעדנות ספחי כרטיסים להופעות רגאיי, על מושבי הנוסעים מכנסי ברמודה, ביקינים, שנורקלים, צלחות נייר גדושות שאריות של עוגת שיש, קופסות סיגריה מעוכות, על המושבים האחוריים מזרוני גומי ריקים מאוויר ובקבוקים ריקים מבירה, כוסות שנשתו בהן לימונדה ומיץ תפוחים, מסומנים כולם כמו אחו פורח בתוויות נוחות לפירור.
הייתי נרגש ועצוב מכך שהחגיגה כנראה כבר נגמרה, בהיתי במקדשי העתיקות האלה, שלרוב מהירים כל כך בתנועתם, בארונות המתים הזכוכיתיים, השלגייתיים, שבהם שכב לו מוטל קיץ אנושי.
אילו הייתי נסיך, הייתי מעיר אותו בנשיקה.
הייתי מנתץ שמשה ומרים את אחת המכוניות.
אילו הייתי גנב, הייתי נוסע משם, עמוק עוד יותר דרומה, ליער הדקלים של רגשות אֵגֵאיים שנפתח בתוכי.
הקשבתי לרחש התנועה הבין-עירונית, ראיתי את "האגם" מעל הגגות, את הגביש המדומיין שמתלטש על פס השיוף של רחובות המתעקלים לרקיע.
כמה עצוב, כמה יפה, כמה טעון ומטעין היה הערב הזה, ותמים, ואיך הופיע לו, חרש חרש, מרחרח ומדגדג נחיריים, בלב העיר (ובכך אני מתכוון לענף האגוז המתנדנד).
כבר ממרחק התגלתה תחנת הדלק כנצנוץ של מקלונים, הלמות נוזל בצינורות, סחרור כרסים, קיא נחשים אל תוך מיכלים, חיל ורעד שניכרו בפרצופים – שיספיק הכסף, שימותו כל השייחים – דשדוש סביב בריכות ששום דג לא שחה בהן.
רוח עדינה מילאה את אפי בריח הדלק.
הייתי מוכרח להתעטש.
מרחוק ראיתי את הבחורים שהסתתרו מאחורי המרכבות הרועמות, הנטרקות שלהם, בבלייזרים ובחולצות צעקניות, מאיימים אחד על השני בנשק תדלוק, תוקעים פיות בפתחים צדיים, מבהיקים, מתערבים על הביצועים.
אולי זה רק הרצף של אקדוחני נדמה-לי מעשנים וזוללי דלק, אבל השפה כאן, שפת הזיכרון, מסדרת לי הכול בבו-זמניות בוהקת, באסונָנס, ואני רוצה לתת לה תוקף, רוצה לאפשר לה לאפשר לי, עוד במשפט הזה, להכניס אותי, מלווה במילים "הנה החד-קרן האחרון", מבעד לדלת זכוכית כפולה, שנפתחה ברכות אל האור המסנוור.
הכול כמו תמיד.
כאילו אתה נרגם בסחורות, טובות כשלעצמן.
כמו סקילה באבנים או בכריות ממולאות גלעיני דובדבנים, רבים נגד האחד, שהוא קטן – לא, צנום.
הבחור הצנום שנכנס מגביה את הזרועות שלו מול פניו כדי להגן על עצמו מפני שקיות הצ'יפס, קופסות הסיגריות, פחיות הרֶדבול, צילומי השדיים, חטיפי השוקולד, בקבוקי היין, בקבוקי השמפניה, בקבוקי הבירה, חפיסות המסטיקים, המגזינים, דובוני הגומי, המבטים, המשקאות, המצנמים, הממתקים שמתעופפים עליו מכל עבר.
שמו "האנֶס", זה הכול.
הוא ניגש כעת למוכרת.
כל מה שהוא רוצה ממנה זה חיוך, אולי נשיקה.
והיא, שחורת שיער, מאופרת, מבטלת מראש, מציירת לו בעט (שהוא לא שפתון) קוד על המצח, מצמידה את האקדח האינפרה-אדום אל הצריח הזה בקדמת מוחו, שכולו לב, ולוחצת.
צפצוף לאקוני.
האנס מגלה שהוא שווה בדיוק 95 סנט, ואל מול עיניה של המוכרת, ששמה מתגלה ברגע האחרון בזכות תג הזיהוי שלה, "כרמן", הוא מתמוסס פנימה, מטה, הרצפה בולעת אותו.
אז עמדתי שם בתחנת הדלק, בבגדי הקרב שלי, וחשבתי מחשבות קודרות על הדירה שלי.
כמה נטושה היא נראית עכשיו, כמה רחוקה וריקה ומרוהטת רק במלכיאור ובכיסא אחד ויחיד.
ואיך המפתח שלי לדירה כל כך מונח על הכיסא הזה, ואיך שלושתם ממלמלים זה לזה בדומיה גמורה, שואלים איפה אני בעצם.
מאחר שההכרה הזאת נגעה לליבי, התחלתי להסתכל קצת סביבי בחנות, החנות של תחנת הדלק.
דפדפתי בשתיים-שלוש חוברות.
שקיות הצ'יפס היו חסינות לקריעה.
הרחתי את המכסה העגול של פחית פרינגלס וחקרתי ביבבה צנצנות עם שומן והידראטים ורכיבים.
בדקתי את שלמותם של מגבי רכב.
ניסיתי כדור קפיצות – עד שהוא הגיע למילקי-ויי במדף שמתחת לדלפק.
ואז שוב ידעתי פתאום למה בעצם אני כאן.
אני רוצה חלב!
הו, היה להם חלב!
אמנם לא הסוג שאני אוהב, אבל בכל זאת שבעה-עשר ליטר.
בתוך המקרר של תחנת הדלק שקירר חזק – חזק מדי!
– אבל אני כבר ראיתי איך אני הופך מכשול להזדמנות, עומד במטבח ובוטש בחלב המבעבע עד שיהפוך לקצף אמבטיה נהדר… ביקשתי מגבר שרירי, ששוטט בתוך חצי כדור שקוף מלא פחיות רדבול, "לעשות לי טובה פתאומית מאוד" כפי שניסחתי זאת.
בהתחלה הוא הסתכל לי בעיניים.
אחר כך הסתכל על הקרן במרכז המצח שלי.
אחר כך על הנעליים שלי.
אחר כך על הפנים.
אחר כך על ההבעה שעל אותן הפנים.
ואחר כך אמר "או…" ואז "קיי…".
הובלתי אותו לשם (למקרר) והסברתי לו מה ואיך.
הנחתי את הזרועות שלי ככה שיוכל להניח בזוויות המרפקים שלי – כמו בולי עץ – את אריזות החלב, אבל קודם תקעתי את כרטיס האשראי שלי בין השיניים.
הוא העמיס והעמיס.
שרשרת הזהב שלו החליקה מעלה ומטה על עורף הפר שלו, הוא התחיל להזיע ממש.
מפעם לפעם בעטתי קלות בשוקיים שלו בקצה הקפיצי של הנעל, כדי להמריץ אותו, תקעתי לו ברך באזור הקיבה כד לעודד אותו להעמיס מהר יותר, הורדתי לו – מה שלא באמת יכולתי לעשות, עמוס כשם שהייתי, ולכן ויתרתי – כאפה, שיתקדם.
חמש דקות עברו עד שגמרנו.
כשהתרחק ממני, בפניו אלי, בהליכה לאחור, היה נדמה לי שאנחנו מכירים כבר שעות.
שחררתי אותו במין קידה רוחשת כבוד.
קארו, כך קראו למוכרת הפעם, הסתכלה עלינו בזמן העבודה.
בטח הצטיירנו לה כמו שני חניכים של הצופים שהתנדבו להביא עצים לבקתת הרים.
מין קטע של דאגה גברית לאש, הבאת עצים, ביקוע עצים, מיקום עצים במומחיות בלהבות, זה תמיד מצליח אצל הנשים החשקניות, הנרעדות, שנדחקות זו לזו בפיק ברכיים ולבוש מחריד, עטופות סוודרים צמריריים רוטטים, בוהות בכמיהה באש ומזמזמות להן חרש, ביישניות מדי לשיר, חרמניות מדי לשתוק.
כשנעמדתי בתור היה נדמה לי שאני מזהה על פניה המתבהרות של קארו את ההשתקפות המרצדת של להבות ואור כוכבים רחוקים.
שניים שקנו ניירות גלגול עמדו לפני בתור.
אחר כך קארו תפסה את אחת החבילות מההר המתנדנד שלי.
היא נתנה לה לצפצף, ספרה הכול ואז הזינה את האלגוריתם "כפול שבע-עשרה".
כשאמרה לי את הסכום, שהיה מחריד, הרמתי גבות כדי להתלונן (וזה כמעט גרם לסרט להחליק מהמצח שלי!), ואז מתחתי לעברה את הצוואר שלי, יחד עם הראש, שבפה שלו היה תקוע הכרטיס.
קארו לקחה את הכרטיס שלי באצבעות מחודדות, מה שאיפשר לי להגיד "תודה", ותקעה אותו בחריץ שבמכשיר.
"קוד סודי בבקשה ולאשר פעמיים," אמרה קארו.
הידקתי את האחיזה שלי בחלב והתכופפתי לפנים.
הקרן שלי ריצדה על המקשים הקטנים, והם צפצפו בשקט.
הודפסה קבלה.
איתה ועם הכרטיס בפה, עזבתי את תחנת הדלק.
עם מרכולתי הלבנה, חציתי את הלילה בשעטה.
*הסיפור תורגם בתמיכת מכון גתה.
הלילה, קצת אחרי אחת, שוב פגשתי בקצה הרחוב שלי את השועל.
וכמו בפעם הקודמת, גם הפעם הוא נעצר, הפנה אלי את פניו, ורגע קט הצטלבו מבטינו.
שני בעלי החיים האחרונים בעיר הזאת.
אפילו מרחוב גְרַייפְסוַלְד הסמוך לא נשמע שום רעש.
רגע המבט דמה בעיניי לנצח.
מעין הבנה שבשתיקה נרקמה בינינו.
אחר כך נעלם השועל בין המכוניות החונות.
אני לא זוכרת מתי שמתי לב שחוץ ממני אין כאן יותר אנשים ברחובות אחרי חצות.
מן הסתם זה היה תהליך אטי ולא מורגש.
בהתחלה נעלמו הפאבים השכונתיים, אחר כך נסגרו המועדונים עקב תלונות של השכנים, המסעדות הקדימו את שעת הסגירה והתרוקנו הרבה לפני חצות, הקיוסקים נסגרו ובתי הקפה עברו לפעול רק במשך היום.
מתישהו חדלו גם בעלי הכלבים לצאת לטיול הלילי שלהם מפני שרק בעלי כלבים מעטים נותרו בשכונה.
הם חסרו לי, אף על פי שמעולם לא אהבתי כלבים שמתרוצצים חופשי.
בתחילת השנה נסגר גם הפאב הקבוע שלי, מקום המפלט של כל ילידי השכונה, שהיו נפגשים כאן לשתות, לעשן, לפטפט ולשחק, וכדי לגדף את החדשים שעברו לגור כאן, את הגברים, שבגילם המתקדם הקימו עוד משפחה, עם נשים צעירות מהם בעשר שנים, אבל לא ממש צעירות, שכולן קשורות איכשהו לעולם התקשורת.
בהתחלה חשבנו שמן הסתם נסתדר איתם איכשהו, הרי כבר ראינו רבים באים ועוזבים.
אבל אלה היו אחרים, נוקשים יותר, בלי שיכולנו לנסח מה בדיוק גורם להם להיות נוקשים, כי הרי כלפי חוץ הם היו ידידותיים, לפעמים אפילו אדיבים, אבל אחרי רגע היית מוצא בתיבת הדואר שלך הודעת פינוי מהדירה, ודירה אחרת פשוט לא היה אפשר למצוא, בגושי צואת הכלבים האחרונים היו תקועים פתקים קטנים על קיסם, שדרשו לשמור על הרחובות נקיים, ובעיתונים כתבו עלינו בלעג שאנחנו דבקים בשכונה שלנו כאילו היתה מולדת.
שאנחנו לא מבינים את התקופה.
שהגיע הזמן שנזוז.
שחיינו כאן די והותר.
הרי דירה עם קישוטי גבס ורצפת עץ אינה חלק מזכויות האדם.
אבל גרוע מהלעג היה עצם זה שמסביבי נעלמו האנשים בזה אחר זה, עד שלבסוף נשארנו רק מעטים ושילמנו מחיר כפול על הבירה כדי שבעל הפאב יוכל להמשיך לחיות ולשלם את שכר הדירה.
אחרי שהתקבלה תלונה אנונימית במחלקת התברואה, שיפצנו את הפאב במו ידינו והתחלנו לעשן בחוץ, שקטים כמו חתולים המתגנבים על חומת הבניין.
אבל כל זה לא הועיל.
בעל הפאב נתקף זעם כשהתקוטט ערב אחד עם בעל הדירה מהפּיאנוֹ נוֹבּילֶה, שכל ערב היה מזמין משטרה ומגיש תלונה על מפגע רעש.
בעל הפאב הפסיד במשפט ואיבד את רישיון העסק, ואנחנו איבדנו את הסלון שלנו.
כבר מזמן אי אפשר יותר לחיות כאן ממכירת אמנות, חפצים משומשים או בירה.
בערב האחרון הבאתי גלויית דואר ששנים היתה תלויה אצלי במסדרון, מקיאוולי לילדים:
״כשאתה כובש אזור כלשהו, חסל את כל מי שנגדך.
אחר כך התנהג בחביבות רבה לכל מי שנשאר.״ אולי בדיוק זאת היתה הנוקשות:
איש מאיתנו לא היה אמור להישאר.
אחד מאיתנו שאל אם מצב הרובע לא דומה בעצם לתוצאות של פצצת ניטרון, שמפניה הזהירו אותנו בילדותנו והפחידו אותנו כל כך.
סיפרו לנו שהאויב עלול להשליך אותה על הרובע שלנו ולמחות כל דבר חי, אבל הבתים יישארו על עומדם בלי פגע.
אחר כך יבואו הכובשים ויתרווחו להם בדירות שלנו.
טוב, אמרנו, אבל אף אחד הרי לא מת.
אז לאן נעלמו כולם?
הוא שאל.
הדבקנו את גלויית מקיאוולי בדבק-שלוש-שניות לחלון הראווה.
אבל גם זה לא הועיל.
הזגוגית הוחלפה.
בעל הפאב עבר לגור בפריפריה, ובחדר שבו נהגנו להתרפק זה על זה בלילות, נפתח לא מזמן בית קפה לילדים עם טירה מתנפחת, ואבות עומדים לצידה שעות על גבי שעות ומשגיחים על ילדיהם משחקים, מפחד שייפצעו או שגברים מרושעים אחרים יחטפו אותם.
את דממת חצות המוחלטת הזאת בלב המטרופולין – אם שואלים אותי, מדובר באוקסימורון – אפשר לבלבל בקלות עם מצב חירום, אבל לאמיתו של דבר מצב החירום האחרון באזור הזה הוכרז בשבוע שאחרי ההתקוממות של 17 ביוני 1953.
אפילו אחרי ליל 7 באוקטובר 1989, כשברחובות מסביב לכנסיית ״גת שמנים״ – פחות מקילומטר מכאן – הגיעו הדברים לידי התנגשויות בין כוחות הביטחון ובינינו, הצעירים הזועמים, ורובנו נעצרנו והרחובות התרוקנו מאדם, אפילו אז לא שררה כאן בלילה דממה כזאת.
טוב, אולי ליד החומה, אבל גם שם תמיד היה צץ לו איזה שוטר מעלטת הכניסה של אחד הבניינים המטים לנפול ומבקש, בעצם פוקד, להראות לו תעודת זהות.
אז היה באופנה לחקות את הניב הסקסוני המוזר שלהם:
״נו טוב, חבר, אני אבדוק אם יש עלי תעודת זהות״, והשוטרים היו מגיבים באורך רוח או בתאוות שליטה גדולה יותר, איש איש על פי מזגו, לפעמים אפילו במעצר.
ואז היינו מבלים את הלילה בתחנה.
בחורף שלפני האחרון, כשהשלג נערם בגובה עצום על המדרכות ובפארקים ועמעם את קול הצעדים במשך ימים רבים (אפילו על הכבישים הוא נערם), עקב אחרי בלילה גבר אחד, צמוד מאוד וחרישי כל כך, עד שרק בגלל ריח הנשימה שלו הבחנתי שיש מאחורי מישהו.
הוא לא אמר מילה ורק הלך אחרי כמו צל.
זה היה שעה לפני חצות, ואף אחד לא היה ברחוב, אפילו החלונות בחזיתות הבתים היו כולם חשוכים.
כשהגברתי את קצב הליכתי, הרחיב גם הוא את צעדיו.
אם הלכתי לאט, האט גם הוא את הקצב, ואם נעצרתי לקשור את השרוכים, עשה גם הוא כמוני.
בכל רגע ציפיתי למהלומה על הראש, לכך שיגנוב לי את התיק או יצמיד לוע אקדח לגבי.
אחרי שלוש מאות מטר נתקפתי חרדה.
בדקתי את דלתות הבניינים, אולי אחת מהן לא סגורה עד הסוף, אבל כל הדלתות והשערים היו נעולים ומוברחים.
לפתע ראיתי אור בוקע מתוך השלג.
כשהצצתי בחלון נגלה לעיני בָּר שמעולם לא הבחנתי בקיומו לפני כן.
החלקתי פנימה וטרקתי את הדלת.
הצל חדל לעקוב אחרי.
הבָּר היה מלא.
זיכרוני מורה לי שהוא היה ספוג עשן, אבל לא יכול להיות שזה נכון, כי ביום שנכנסתי אליו בפעם הראשונה, כבר נחקק החוק למניעת עישון במקומות ציבוריים.
ובכל זאת, כולם נראו כאילו הם יושבים לפני מאפרות ומאפרים בעודם שקועים במחשבות.
היו שם כמעט רק גברים.
מה שהתרחש אחר כך, קרה בעצם במקרה.
אחד מהם פנה אלי בדברים.
הוא נראה לי מוכר, אבל במובן כלשהו כל החדשים האלה דומים, אותם בגדים, אותם משקפיים, אותו בושם, זקן של שלושה ימים וסמארטפון.
פתאום התאוויתי לדעת, אם גם כשהם עירומים אי אפשר להבחין ביניהם.
אני אוהבת סקס עם זרים כמו שאני אוהבת נקניקיות קארי.
לפעמים אני לא נוגעת בהן שנה שלמה, אבל אז הריח שלהן עולה באפי ואני מוכרחה למהר לדוכן הקרוב ולבלוס שלוש נקניקיות בבת אחת עד שיחלוף ההתקף.
הפגנתי עניין בבילוי לילי משותף.
עד מהרה התברר שמדובר באחד מאותם גברי הֶליוּם.
בפאב שלנו זאת היתה בדיחה קבועה, ככה היינו מכנים גברים עם קול של ילד.
גם נשות הליום היו למכביר.
אם בדרך לפארק אחר הצהריים עוברים על פני עשרה או אחד-עשר מהאנשים המצפצפים האלה, אני מתחילה לדאוג ולדבר בקול רם, כי בניגוד לכל היגיון, אני חושבת שזה מדבק.
אבל לא, הקול שלי עדיין נמוך ומחוספס כל כך, שלפעמים משפחות מסתובבות בבהלה כשאני צוחקת ברחוב, ותמיד אחד מקולות ההליום אומר לילד או לילדה שלו:
"אל תפחד/י ליאון/ליאוני, זאת רק אישה״, ואז אני מיד צוחקת שוב ובקול רם יותר, עד שהם זזים מן הדרך בבהלה, מה שהם לא עושים בשום סיטואציה אחרת, כי העולם הרי שייך להם.
אני אוהבת לצחוק.
פעם, בעבר, אהבתי יותר להיות עצובה ומסתורית, אבל כשעוברים את גיל ארבעים, מהר מאוד מתחילים לעשות רושם דכאוני.
למען האמת הוא לא מצא חן בעיניי בכלל, הוא היה נמוך מדי, צעיר מדי, משעמם, אבל היה בי דחף להיענות לחיזורים שלו, להניח לו להתפתל עוד קצת ואז לטרוף אותו.
לקחתי אותו אלי, אבל הוא פחד כל כך מאשתו, שלא הגענו לשום דבר מעבר לליטופים.
הוא אפילו לא הצליח להיפרד ממני כמו שצריך ופשוט לא הופיע לפגישה הבאה שקבענו.
אבל אצלי בכל זאת התעורר התיאבון.
הלכתי שוב אל המקום ההוא, שבעצם לא היה יותר מפּיק-אַפּ-בָּר, כמו שהיה פעם המועדון של פרַנץ, כמה מאות מטרים בהמשך הרחוב, רק שכאן ישבו האבות המאוחרים עם טבעות סביב העיניים וחמדנות בתוכן.
נשים, כך נראה, תמיד ישבו שם זמן קצר בלבד.
בעצם הן רק באו לאסוף את הגברים.
גם לי הספיקו שתי בירות כדי להגיע להחלטה, ומכיוון שכולם נראו דומים, הבחירה היתה קלה יותר מאשר מול מדף היוגורט בצרכניה הגדולה שבהמשך הרחוב, שבחגיגות הפתיחה שלה עוד הופעתי עם קבוצת ריקודי העם שלי ואילו עכשיו קראו לה כמובן ״סופרמרקט״.
אחרי גבר ההליום השני שנפל ברשתי, החלטתי לחקור את התופעה של הזן הזה.
התכונה הדומה ביותר שמפגינים כל הפרטים היא גאוות הבעלות.
החלקת אצבע אחת על מסך הסמארטפון וכבר מופיעה משפחתם הנוכחית, האישה המתרפקת על שני ילדים קטנים, בדרך כלל תאומים.
פעם אחת הברחתי אחד מהם עוד לפני המשגל, כי למראה התאומים שאלתי:
״מבחנה?״.
לכן אני זהירה יותר היום.
דומה כי כל הנשים לובשות בגדים באותה מידה, יש להן אותה תסרוקת, ובחורף נראה שכולן לובשות את המעילים המרופדים האלה, בשחור או בכחול כהה, עם לוגו ענק של איזה מותג יקר.
אבל בדרך כלל אני לא מספיקה לבחון את הנשים, כי הגברים מוכרחים לפרסם מהר איזה סטטוס, לענות על הודעת טקסט או לבדוק מייל.
לפעמים הם גם מתנצלים שהם צריכים לנהל שיחת טלפון, ואז הם צועדים בחשיבות עם הסמארטפון לאוזנם הלוך ושוב ברחוב ועושים לי סימנים שלא אלך.
אני לא אוהבת משחקים מקדימים מצועצעים.
יותר מכול אני אוהבת סקס בלילה בפארק, הדגדגן אז גדול יותר, הפחד מפני התגלות לא מאפשר לאקט להתארך עד אינסוף.
אבל שמתי לב שהגברים האלה לא מתאימים לסוג כזה של התנסויות.
לנערים החסונים של פעם לא היה שום דבר נגד הטבע, לדיירים החדשים הרגישים זה מגרד יותר מדי, והם מפחדים שאיזה גבעול בין הרגליים יסגיר אותם.
הם צריכים קורת גג לראשם כשהם מפשילים את המכנסיים.
בדרך כלל אנחנו הולכים אלי.
אני נמנעת מלהדליק את האור.
העיקר הוא הסקס, לא איך אני חיה.
אני גרה בבניין חזיתי בדירה אמצעית, ועד כה עלה בידי להגן עליה בהצלחה מפני כל שיפוץ.
המקלחת נמצאת במטבח והשירותים נמצאים בחדר המדרגות חצי קומה למטה.
זה כבר הרתיע כמה מהם, במיוחד מפני שאת המים במקלחת צריך לחמם מראש.
מבחינתי זה לא עניינם במה אני עובדת.
לראשון עוד סיפרתי וזה לא נגמר טוב.
עכשיו אני רק אומרת:
משהו עם מחשבים, ואף אחד מהם עוד לא שם לב שבדירה אין בכלל מחשב, רק ספרים עד התקרה.
בכלל, רק לעתים רחוקות הם רוצים לדעת עלי משהו.
הם לא סקרנים.
וגם לי לא בוער שהם יֵדעו, בלאו הכי לא הייתי אומרת להם את האמת.
מאז שנולדתי אני חיה ברובע הזה.
כשאני מספרת את זה, אני קוצרת מבטי רחמים כאילו בחיים עוד לא נסעתי לאנשהו.
לדעתי מייחסים חשיבות מופרזת למסעות.
ברבע המאה האחרונה התחוללו כאן כל כך הרבה שינויים, ששום מסע ושום מעבר דירה לא היו משתווים לזה, גם אם בעשר השנים האחרונות, מאז שהם החליטו להפריח את השממה המזרח-גרמנית ברכבי השטח שלהם ובגזרים בריאים, נעשה כאן משעמם יותר ויותר.
הם כמובן יחלקו על זה.
זה גם מה שאני הייתי עושה במקומם.
השכנה שלי, גברת קוֹרטֶה, אישה בת 75 שכל חייה גרה באותה דירה, אמרה לי לא מזמן בחדר המדרגות:
״אני בטוחה שעוד אחיה לראות אותם עוזבים שוב״.
האופטימיות שלה מזכירה לי את דודתי הזקנה טְרוּדֶה.
בראשית שנות התשעים נשארו היא ובעלה הדיירים היחידים בבניין ריק לגמרי.
זמן קצר אחר כך השתלטה עליו בפעולה לילית קבוצת צעירים, והם לא הפסיקו להרעיש יומם ולילה.
טְרוּדֶה, שבדרך כלל שום דבר לא מוציא אותה משלוותה – בבית הזה חוותה את ההפצצות של בעלות הברית ואת כיבוש העיר בידי הצבא האדום – שאלה אם לא כדאי לעבור דירה כי היא לא מצליחה לישון בלילות בגלל הבאסים ההולמים, אבל בעלה אמר:
״חכי, טְרוּדֶה, הם יהפכו לכאלה זעיר-בורגנים, שהם עוד יתלוננו עלינו.״ וכך באמת היה.
אני מציגה לַגברים הרבה שאלות.
בדרך כלל אחרי הסקס, כשאנחנו שותים עוד משהו קטן כדי להירגע.
אני טובה בזה כל כך והם לא חושדים בכלל.
אנחנו סוקרים את החיים שלהם, של פאלְק או פְלוֹריאָן, דוויד או דניאל, לוּקאס או יוֹהאנֵס, עוברים מתחנה לתחנה, מטפסים בסולם הקריירה, אף פעם לא יורדים בו, כמובן.
ממתמחה ליועץ בכיר.
אחת כמוני, הם חושבים לעצמם, לה אפשר לספר מה שרוצים, היא זרה ולא מתמצאת בתחום.
אני מבחינה, כמובן, שהם משקרים לעצמם, אבל מי לא עושה את זה?
אני טובה בזה במיוחד.
כבר מזמן אני יודעת שימיי כאן ספורים.
שהטיעון שנולדתי כאן, לא נחשב יותר.
שהרובע הזה הוא עכשיו פרוור, ושיש לשמור על השקט בערבים.
ושאני לא מתאימה לכאן יותר, שעלי לדאוג להסתלק בראש מורם בעוד מועד.
אבל אני עוד מהססת כי זה הבית שלי.
עד לפני זמן קצר עוד היתה לי עמדה נוחה.
הייתי יושבת על המרפסת שלי, ומולי השתנה העולם בהילוך מהיר:
רק לפני רגע הוא עוד היה אפור ומאוכלס במה ששכניי החדשים היו מכנים ״המעמד התחתון״ ו״השכבה התחתונה״, ועכשיו כולו צבוע בצבעי פסטל כמו בחלון תצוגה של גלידרייה, ומלא במשפחות מאושרות.
לעולם אני לא מכחישה שכבר הייתי כאן כשהם עוד גרו בפרוור מערב-גרמני וחלמו על עתיד בבית טורי.
אף על פי שבקלות הייתי יכולה להמציא לעצמי ילדוּת מערב-גרמנית – אולי יותר בסקסוניה תחתית מאשר בבאדן-וירטמברג בגלל הדיאלקט.
חקרתי את כל אלילי הפופ שלהם, ראיתי את הסדרות שלהם, האזנתי למוזיקה שלהם, אני מכירה את זמרי הלהיטים של ילדותם, שהאמהות שלהם אהבו, כי גם אמא שלי אהבה לשמוע אותם.
אני יודעת את שמות דגמי המכוניות של מעמד הביניים, שבמושב האחורי שלהן הם ישבו בילדותם ואחר כך חוו בו את הסקס הראשון.
אני מכירה את שמות המחלפים בכבישים המהירים שלהם, את גובה פני המים ואת עומק הנהרות שלהם בכל עונות השנה ואת שמות ספרי הילדים שלהם.
אני יודעת לפתור את התעלומות של ״שלושת הבלשים״ ומכירה את כל קלפי האספנות.
אני יודעת איך קראו לדגמי הילקוטים שלהם ויכולה למנות את שמות כל המשקאות הקלים משנת 65׳ עד שנת 90׳.
אבל אין לי חשק להעמיד פנים.
וגם אין בזה צורך, אני לא חייבת לעשות עליהם רושם.
כי הלב שלי לא מדבר.
הוא לא משמיע הגה.
בעבר, כשהייתי נערה, לא העליתי על דעתי להיכנס למיטה עם נער שאני לא מאוהבת בו לפחות קצת.
בימים ההם העולם עוד נראה ככה:
הנערים שברו לנו את הלב ואנחנו הנחנו לו להישבר, רק לשם ההנאה שבדבר.
אילו שוברי לבבות היו לנו בשכונה!!!
זה השתנה לגמרי מאז שהתבגרתי.
בימים ההם היה צריך להתבגר כאן מוקדם מאוד.
כיום הנשים מגלחות את שיער הערווה כאילו ככה לא יכאיבו להן כי הן נראות למטה כמו נערות.
למען האמת אני המאהבת האידיאלית.
אני לא רוצה שום הבטחות חתונה, שום ילדים ושום מתנות.
אבל איכשהו גם זה לא מתאים לגברי ההֶליוּם.
קשר כזה נגמר מהר מאוד כשאני אומרת, אני לא אוהבת אותך.
אני רק רוצה להזדיין, וזה גם מה שאתה רוצה, אז בוא נשאיר את זה כמו שזה.
אנחנו יכולים להמשיך ככה עוד ועוד, אני אשתוק כמו קבר, לא ארוץ אחריך, לא אעקוב אחרי המשפחה שלך, לא אשב על ספסל במגרש המשחקים ואתבונן בילדים שלך.
אבל גברי ההליום רוצים להכריע בעצמם בנוגע לקשר.
הם רוצים לומר:
מצטער, היו לנו ימים יפים ביחד, עכשיו זה נגמר.
הם רוצים התחייבויות וגעגועים, הם אוהבים דמעות, הודעות אהבה בסמס וביטולי חברות בפייסבוק.
הם רוצים לשמוע אותי אומרת להם שאני רוצה שזה יימשך לנצח, כדי שהם יוכלו להגיד:
״זה היה רק סקס, בייבי, הרי לא באמת חשבת שאני אעזוב את המשפחה שלי בשבילך.״ או כדי שהרחמנים יותר יוכלו לנחם אותי בשתיקה ואז לאסוף את הבגדים שלהם.
אחד רצה אפילו לתת לי כסף.
זאת היתה טעות איומה.
זרקתי את הבגדים שלו מהחלון.
לפעמים אני תופסת מהם מרחק כבר בבָּר.
אחד הזמין אותי פעם לכמה כוסיות של ברנדי יקר, וכשכבר היה שיכור, סיפר לי על שוכרים נודניקים, שתפקידו להיפטר מהם, ועל הכחדת המרקם השכונתי.
וכשאמר את המשפט:
״התמימים עוזבים, הטובים באים״, שקלתי בדעתי רגע אחד לקחת אותו אלי ואחרי הסקס לנעול אותו בשירותים בחדר המדרגות, עירום ומנומנם אחרי המשגל.
זה היה בחורף, הייתי יכולה לסחוט אותו, אחרי הכול היו לו אישה וילדים.
אבל לא רציתי שהוא יכנס לדירה שלי.
הוא בטח היה קונה אותה מיד ומסלק אותי.
זה לא היה שווה את זה.
הגברים אוהבים להראות לי את הדירות הגדולות שלהם, עם המטבחים הענקיים היקרים, שרק לעתים רחוקות מבשלים בהם.
אני יכולה להריח את זה.
בקצות אצבעותיהם הם מלטפים את הסכינים כדי להיראות מסוכנים, אבל בסוף אנחנו מחפשים בחדר האמבטיה את ערכת העזרה הראשונה ואני מוכרחה לחזור למקצוע הראשון שלמדתי לפני האוניברסיטה.
אלו הן אפוא דירות החלומות שלהם עם קישוטי גבס ורצפת עץ, עם אח ושירותי אורחים, עם מטבחי מעצבים ועגלות ילדים שעלו כמו המכונית המשומשת שלי.
על הקירות תלויות תמונות גדולות, ציורי שמן או תצלומים בשחור-לבן, תמונות מופשטות או של איזה צמח או חפץ, לפעמים גם הדפסי משי של המשפחה, כאילו וורהול קרא להם אליו לצילומי דיוקן.
בכלל, הם אוהבים להראות מה יש להם, לרוב מעט דברים מתכלים, ובעצם רק חפצים שעלו הרבה.
ואז הם מתנפלים עלי, ואני שמחה אם אנחנו עושים את זה על השטיח ולא בחדר השינה שלהם.
אני לא רוצה לדעת כלום על הנשים שלהם, שבטח בדיוק בוגדות בהם בזמן שאני יושבת בחיקם של הבעלים.
אני יודעת שאני אמורה להיות סולידרית עם בנות המין שלי, אבל אני לא אוהבת את הפמיניזם האנוכי שלהן.
לא מוצא חן בעיניי הטון שבו הן נוזפות בעוזרות הבית שלהן כשהן מצלצלות חזק מדי בפעמון דירת הדופלקס.
אני תמיד בתפקיד עוזרת הבית, ואז אני לא זוכרת יותר את הלן סיקסו אלא רק את קלרה צטקין, ואת זה ששאלת האישה היא תמיד גם שאלה מעמדית, רעיון שלפני עשרים שנה עוד דחיתי בכעס.
אחד מאלה ששכבתי איתם התרברב פעם באוזניי עם אילו מפורסמים הוא חולק את עוזרת הבית.
רובם עובדים בתעשיית הקולנוע או הטלוויזיה, בתור מנחים, מבקרים או מוזיקאי פופ של השיח האקדמי, מה אני יודעת.
אני לא מבינה בזה, הפסקתי להתעניין בדברים האלה.
בלילות הקיץ החמימים, כשהחשיכה יורדת רק שעה קלה לפני חצות, אני נהנית להתהלך ברחובות ולהתבונן בשכבות הזמן המתגלות בדברים שהם שכחו לסלק:
משאבות מים, סלי נייר, מכסי ביוב או פנסי רחוב, מפעם לפעם גם חזית בניין שעוד לא שופצה.
אני פוסעת בתוך הלילה, ובכל קרן רחוב עולה זיכרון אחר:
המועדונים הלא-חוקיים, הפאבים שבהם עישנו חשיש, הסרטים שהוקרנו בחצרות הבניינים, גני משחקים לילדים, בתי ספר, האנשים עם השגיונות המוזרים.
לפעמים אני כבר נדמית לעצמי כמו גברת גאלדוֹ, השכנה שלי מהבניין הסמוך, שהרעילה את עצמה כשהיתה צריכה לפנות את דירתה.
היא עוד ראתה את ארנבי חג המולד שהיו תלויים אחרי המלחמה בכל החלונות לדמם ולהתקרר לפני שפושטים להם את העור.
אני יודעת שכל סוג של ביטחון תמיד יהיה כאן אחיזת עיניים, גם בשביל החדשים, ולא חשוב כמה גדרות נראות ובלתי נראות הם יבנו סביבם.
באדמה עוד אורבות די והותר פצצות נפל, שאיש מעולם לא ניסה למצוא.
לפעמים אני הולכת לבית הקברות ומשוחחת עם חבריי שמתו.
אני הרי לא יודעת מתי יעבור זמנם ואם הקברים שלהם לא מאויימים, הרי גם הכנסייה זקוקה תמיד לכסף, ועל בתי הקברות האלה אפשר לבנות בניינים יפים או לפחות גני משחקים.
ואז יבוא ילד אחד עם עצם של יד שמצא, להראות אותה לאימא או לאבא או אולי אפילו לסבתא הזקנה, שבאה לביקור ממינכן וגם ככה מודאגת כל הזמן מהלכלוך בעיר הזאת.
ואולי זאת תהיה היד של גיטריסט המחתרת האגדי של שנות השמונים, ג׳ימי הנדריקס של פרנצלאואר ברג, שאפילו ישב שנה וחצי בכלא.
אבל אני חולמת.
הרי כאן קבורים רק כדי אפר.
פעם אחת פסעתי באחד הרחובות המתים מסביב לכיכר קולוויץ עם אחד הגברים, נבוכה קצת בגלל הדממה, וכבר כשהוא פתח את דלת הבניין, התחיל לבי לפעום, וכשיצאנו לחצר הראשונה, עלה לפתע באפי הריח, הריח של שנת 1984, אורוול וחצר הפחמים הסמוכה;
תמיד עלה באש אחד מפחי האשפה, ולעתים קרובות נשבה רוח חזקה לארובות והעשן חדר לדירות.
בחצר האחרונה הכרתי את אביה של בתי, כששוב היתה הפסקת חשמל והאהובה של הוֹרְסְט החונק מיהרה בצווחות במורד המדרגות החשוכות, ואֶריקָה הסתבכה שם ברצועה של הכלב שלה והתגלגלה למטה קומה שלמה, ולצווחות שלה היתה סוף סוף סיבה, כי אחר כך היא לא הצליחה לדרוך על כף הרגל והכלב שלה ליקק לה את הקרסול, בעוד אני רצתי אל הבניין החזיתי, אל גברת שניידר, שהיתה היחידה בבניין עם מכשיר טלפון, כדי לבקש ממנה להתקשר לעזרה ראשונה.
אבל גברת שניידר סירבה, בשביל השיכורה ההיא חבל לה על הטלפון, שתמות, ממילא היא רק עושה רעש, הזונה.
קיללתי את גברת שניידר (ובאמת, פחות מחצי שנה אחר כך היא נפלה ושברה את עצם הירך, ומפני שגרה לבד, לא יכלה לגרור את עצמה עד הטלפון).
בסוף טיפלתי אני באֶריקָה.
בתה החזיקה את הנר ואני קיבעתי לה את הרגל בתחבושת אלסטית לקרש ארוך.
בדיוק כשגמרתי ירד במדרגות בחור שלא הכרתי, שחור שיער וגבוה, ושאל מה קרה, ובמקרה הוא נעשה אביה של בתי הראשונה.
כבר מזמן הוא לא גר כאן יותר.
גם הילדים שלי מצאו לעצמם שכונות מסעירות יותר לחיות בהן.
לגבר שנכנסתי איתו עכשיו לבניין שלי היה מפתח למעלית.
כל זמן שחיכינו לה הוא ניסה לנשק אותי.
אני הייתי בסרט אחר.
הרהרתי בכך שבימים ההם נאלצתי לשאת הכול לקומה הרביעית והייתי צריכה להחליט מה להעלות קודם, את הילדה, את הקניות או את הפחמים.
הגבר לחץ על 4, וכשהגענו למעלה, הוא פתח את דלת הדירה שלי.
בחמש הדקות האחרונות כבר לא ציפיתי לשום דבר אחר.
רק לכך שהוא בוודאי קנה לעצמו גם את קומת הגג וחיבר בין הדירות.
לא סיפרתי לו דבר על לילות הקיץ שהיינו מבלים על הגגות ולא על המסמרים שחיזקו את יריעות הבידוד ותמיד דקרו בבשר בזמן הסקס.
בדיוק במקום שבו מפרידה עכשיו גדר תיל בין הבניינים כדי ששום פורץ לא יבוא מהגג.
בסוף אנחנו תמיד מעשנים עוד סגריה ביחד לפרידה, אחרי שהם חוככים בדעתם דקות ארוכות.
למען האמת עוד לא שכבתי עם אף אחד יותר מפעמיים.
מאז אתמול הבָּר סגור.
אני לא יודעת לאן הגברים עברו עכשיו.
הצרכים שלי מסופקים לעת עתה.
למרות שאני עדיין חושבת שאסור להשאיר אותם לבד עם עצמם.
הם עוד עלולים להתחיל להרוג אחד את השני.
השועל משוטט עוד זמן מה בין המכוניות ודורך על הענפים היבשים.
באחד העיתונים המקומיים קראתי שהמשפחה שלו בנתה לה מאורה בארכיון של מועצת הרובע.
אנשי החברה להגנת החי יעצו שלא להניס אותם משם.
לפעמים אני רוצה להיות חיה, שועל או עטלף, אבל טוב, מה אפשר לעשות.
מספרים שזאבים ראשונים כבר נצפו בפרוורי העיר.
לילה אחד הם יפלשו לרובע שלי ולא ימצאו אף אחד חוץ ממני.
עמדנו עם גרשום שלום לצד קברם של הוריו ושל אֶחיו בבית הקברות היהודי ברובע וַייסֶנזה שבברלין.
זה היה בחודש דצמבר והיה קר.
גרשום שלום ופאניה אשתו לבשו מעילים קלים, זה עתה הגיעו מירושלים.
שלום היה אמור בעצם לדעת כמה קר בדצמבר בברלין, הוא הלוא חי בה שנים רבות.
שלום נולד וגדל בברלין, אבל ככל הנראה חלף זמן רב מדי מאז.
הוא עזב את ברלין ב- 1923 מכיוון שהאמין שאין לו יותר מה לחפש בגרמניה.
סילקנו מהקבר עלים ישנים, זרדים, ענפים, גזעים, ואת הקיסוס הפראי שטיפס על כל המצבות.
הוא מטפס ממצבה למצבה, ממצבה לעץ, ומעץ חזרה למצבה וכך משתלט על הכול ובולע הכול, עד שהסדר המאובן של בית הקברות שב ונדמה ליער סבוך, ולא רק גוף המתים, אלא גם עבודת הזיכרון נהיית כולה לעפר.
"לשם כך דרוש לאדם גרזן כאשר הוא מבקש לבקר את קבר אבותיו:
לפלס לו דרך בינות לזמן שצימח", אמר שלום.
על המצבה היה כתוב:
ארתור שלום נולד 1863 בברלין, נפ' 1925 בברלין בטי שלום לבית הירש נולדה 1866 בברלין, נפ' 1946 בסידני ורנר שלום נולד 1895 בברלין, נרצח 1942 בבוכנוואלד אריך שלום נולד 1893 בברלין, נפ' 1965 בסידני שלום סיפר על אביו, על אימו, ועל שני אחיו, זה שהיה לקומוניסט ונרצח בבוכנוואלד, ועל אריך, שהיגר לאוסטרליה.
הוא הציג אותם לפנינו לפי הסדר.
אחר כך שתקנו רגע קט, אולי למשך הזמן שבו היינו עשויים לומר "נעים מאוד" וללחוץ זה לזה את היד.
שלום נשא תפילה קצרה.
הוא אמר אותה בשקט גמור, בלחש ממש.
ליד הכניסה, בדרך לקבר, היה אתר בנייה, אלא שלא היה אפשר להבין מה נבנה שם, הכול נראה כרגיל, ובכל זאת חלק ניכר מהדרך היה חסום בחבל ועליו שלט קטן:
"זהירות!
כאן בונים".
פאניה שלום הסירה את החבל יחד עם השלט, פשוט כך, כמו שלוחצים על ידית של דלת, וחצתה בהליכה את האתר המסומן, וגרשום שלום קרא אחריה:
"את לא רואה שהדרך חסומה?" אבל פאניה ענתה:
"אני לא אתן לחבל לעצור אותי בדרכי!
אתה לא רואה שאין פה מה לראות?" שלום הניד בראשו במורת רוח אך הלך בעקבות אשתו בשביל האסור דרך אתר הבנייה הבלתי נראה, לא בלי להשיב מאחוריו את החבל על כנו.
לפני שער בית הקברות חיכתה לגרשום שלום ולפאניה מרצדס שחורה עם נהג, היא הועמדה לרשותם באותו יום על ידי הנציג הרשמי של גרמניה המערבית בגרמניה המזרחית, כלומר על ידי השגריר בֶּלינג, או אולי זה היה עדיין גאוס.
נסענו לשדרות שֶנהָאוּזֶן.
שלום רצה לקנות לעצמו תיק מסמכים מעור חזיר, כמו שהיה לו פעם בברלין.
בירושלים אין למצוא דבר כזה, והוא כל כך אהב בזמנו את התיק ותמיד רצה שיהיה לו שוב אחד כזה, אבל מעולם לא השיג כמוהו יותר.
לכן רצה לקנות לעצמו תיק כזה בביקורו עתה בברלין.
שלום ופאניה אשתו נכנסו לחנות בדלת הלא נכונה ונשלחו חזרה על מנת לשוב ולהיכנס מהדלת הנכונה, זו שעליה כתוב "כניסה".
לאחר מכן, באזור השירות העצמי, פספסו בני הזוג את סלי הקניות וננזפו שוב.
אלא שהם כלל לא השגיחו בכך מאחר ששוחחו בינם לבין עצמם בקול רם, דבר שהכעיס עוד יותר את המוכרות, והן הראו להם רק תיקים אחדים באי-רצון.
פאניה התרגזה על חוסר הנחמדות ועל הקריאות הנשנות לסדר, אבל שלום ביקש ממנה להבליג.
בסופו של דבר קנו השניים תיק מסמכים והגשימו לשמחתם משאלת לב נושנה אחרי זמן כה רב.
פאניה שלום דיברה גרמנית.
אבל היכן למדה את השפה?
שפת אמה היא עברית ובנוסף דיברה גם פולנית, יידיש, ורוסית.
מאוחר יותר למדה גם אנגלית וצרפתית כשפות זרות, אבל לא גרמנית.
ובכן, מנין לה כעת הגרמנית?
"היא איכשהו נשמה את השפה אל קרבה במהלך החיים המשותפים שלנו", אמר שלום.
אחר כך ישב שלום אצלנו בבית על כיסא הנדנדה.
הוא כבר קרא את כל המכתבים שלנו אצל דודה אווה בירושלים וביקש שלא אלך למטבח ולא אכין קפה, כדי שלא נאבד זמן יקר של שיחה.
הוא שאל וסיפר, ואנחנו שאלנו וסיפרנו.
מה הוא לא סיפר, על אין ספור התרחשויות מההיסטוריה הגרמנית, היהודית והיהודית-גרמנית, מההיסטוריה העתיקה, החדשה והחדשה-עתיקה.
הוא סיפר על הפרנקיסטים, הכת היהודית-משיחית בפולין שחבריה התנצרו, ושאת קורותיה הוא חקר באותו זמן.
הוא סיפר גם על פליקס נגראט מברלין, שהיה חברו של ולטר בנימין, ושעל אודותיו קיווה שלום לגלות יותר בביקורו הנוכחי.
לאחר מכן הביע תרעומת על הרבי מלובאוויטש, שלו הוכיח כי מכתב עתיק כלשהו הוא למעשה זיוף, ודבר כזה מכעיס אותו לאין שיעור.
ועוד סיפר על הארכיון הכולל של יהודי גרמניה, שנמצא אותה שעה בארכיון המדינה של גרמניה המזרחית בעיר מֶרזֶבּוּרג, על הפעם הראשונה שהיה שם וראה את הארכיון במו עיניו, ועל הספרייה של הקהילה היהודית בברלין, שהייתה בזמנו גדולה מאוד ונמצאה בבניין הנהלת הקהילה ברחוב אורניינבורג 68.
ואנחנו אמרנו שהספרייה שוב שם, אבל שהיא אינה גדולה עוד אלא קטנטנה, ובכל זאת באותו רחוב ובאותו הבית.
שם הוא השאיל לראשונה ספרים בחוכמת ישראל, אמר שלום, ואנחנו אמרנו:
גם אנחנו.
וכך למעשה התחיל הכול, הוא אמר, ואנחנו אמרנו:
גם אצלנו.
ואז סיפר לנו שלום על גורלה של הספרייה הזאת.
אחרי המלחמה בא שלום לברלין בשליחות מדינת ישראל על מנת להתחקות אחר הספרייה, ואם הדבר יתאפשר, להביאה חזרה עימו.
ספרים יהודיים לא הושמדו על ידי הנאצים, להפך, הם נאספו וקוטלגו על ידי עשרה מומחים יהודים שמונו במיוחד למטרה זו (מתוכם שרדו רק שני אלה שהיו נשואים לנשים גרמניות).
לימים הועבר כל האוסף לאחסון בפראג, מכיוון שהנאצים העריכו שעיר זו לא תופצץ ושאחרי המלחמה, כלומר אחרי הניצחון, יוכל אוסף הספרים להציג את הכרעת היהודים, בדיוק כמו שאוצרות בית המקדש שימשו בזמנו ברומא.
ממשלת צ'כוסלובקיה, שגילתה את האוסף אחרי המלחמה בפראג, ראתה בספרים רכוש שלה עצמה והציעה אותם למכירה בכל העולם.
כך התפזרו הספרים ברחבי העולם ואיש אינו יודע לאן.
פה ושם הצליח מישהו לאתר ספר זה או אחר בספרייה או בחנות לספרים עתיקים בעיר כלשהי בעולם.
שלום איתר ואף קנה בחזרה ספרים אחדים בכל מיני ערים ומדינות שבהן ביקר במסעותיו, והם נמצאים בביתו.
באוסף אמורים היו גם להיות 500 כתבי יד עבריים יקרי ערך מאוד, שמתוכם מצא שלום שניים בוורשה.
"גורלם של הספרים לא היה טוב יותר מגורלם של בני האדם", אמר שלום.
שלום כתב דו"ח על החקירות שלו, אך מעולם לא פירסם אותו.
אחר כך ישבנו בבית המלון "ברולינה", שכן רצינו להזמין את שלום ואת פאניה אשתו לאכול.
שלום המשיך לספר לנו על הפרנקיסטים, שאחרי שהתנצרו נישאו למשפחות אצולה פולניות ואגב כך "ייהדו" אותן.
הוא צחק על כך ואמר לי ולפטר בעלי:
"שנאמר:
הווי גולה למקום תורה (ואל תאמר שהיא תבוא אחריי, שחבריך יקיימוה בידך.
פרקי אבות ד, יח).
ירושלים יכולה להיות מקום טוב, גם ניו-יורק, לונדון ומקומות אחרים, אבל גרמניה לא טובה יותר ליהודים.
כאן אי אפשר יותר ללמוד, לכן אין טעם להישאר, זה קשה מדי.
אני לא יודע איך אפשר לארגן שתבואו לשם, אבל אני אחשוב על משהו."
שניהם, שלום ופאניה, סרבו לאכול בשר, הם אמנם לא שומרים כשרות בקפידה, אמרו, אבל כאן, בברלין, הם מעדיפים להימנע מבשר.
באינטר-הוטל, רשת המלונות המזרח-גרמנית, לא היו מנות דג בתפריט, לכן יכולנו להזמינם רק לסלט ביצים, וגם הוא כבר היה חצי מיובש.
שלום ופאניה דיברו בקול רם וצחקו בקול רם, ויכולתי לחוש במבטי ההוקעה שהופנו מכל עבר כלפי בני הזוג המבוגר וחסר הבושה הזה.
לפני בית המלון חיכה הנהג מהנציגות המערב-גרמנית.
השניים נכנסו, ואנחנו עמדנו עוד רגע קצר ליד דלתות המכונית הפתוחות ואמרנו שנהנינו מאוד היום, ושלום הראה לנו שוב את תיק המסמכים מעור החזיר ואמר שזו הייתה הצלחה גדולה, והוסיף:
"להתראות.
אם אכן עוד נתראה…" למחרת רצנו לספרייה שברחוב אורניינבורג והשאלנו את כל הספרים של שלום.
הם אכן עמדו ליד ספריו של שפס, אותו "לאומן הגרמני" ששלום מרגיש רחוק ממנו כל כך, כפי שהתלונן כשהיה אצלנו.
כעבור זמן קצר קיבלנו גם דואר משלום, הוא שלח לנו את ספרו על הפרנקיסטים שבדיוק ראה אור, וביקש שכשנגמור לעיין בו, נעניק אותו בשמו לספרייה של הקהילה היהודית, וכך גם עשינו.
שבועות מעטים לאחר מכן התקשרה אלי חברה ואמרה ששמעה "משהו לא נעים" ברדיו.
לא הבנתי מה היא רוצה להודיע לי, אבל היא הקדימה ואמרה שגרשום שלום נפטר היום בירושלים ושההלוויה מחר.
זה היה ב-21 בפברואר 1982.
הוא היה בן 84 במותו.
אבל עבורי הוא בא לעולם רק עתה.
שנים על גבי שנים היה גרשום שלום רק מילים כתובות.
שמו הופיע על כריכות של ספרים ובכותרות של מאמרים בכתבי עת, אחרי כוכבית בטקסט או בהערה בסוף הספר.
או לפעמים, כאשר הזכיר אותו מישהו, הצליל של שמו, של השם המוזר הזה.
השם הזה הופיע עתה כבן אדם, כמציאות אמיתית, אדם שדיבר בקול רם, בעגה ברלינאית, רזה וארוך כמקל, ועם אוזניים בולטות, כל המיסטיקה כולה בכיסא הנדנדה שלנו.
הוא עשה שוב את המסע של חייו, ברלין-ירושלים במהופך, והוא לבש מעיל קל מדי.
כעבור שלוש שנים שוב קר ושוב דצמבר.
אני יושבת ב"פֶּטי-קפה" בשדרות הגנרל דה-גול.
לא בניו-יורק אפוא ולא בלונדון, אלא בצרפת אני יושבת וחושבת על שלום בברלין.
בית הקפה ריק מלבד שלושת הערבים שיושבים, כהרגלם, בשולחן הסמוך.
אני כבר מכירה אותם היטב מכיוון ששוחחנו פעמים אחדות, והם מאוד ידידותיים, אפילו שמלכתחילה הבהרתי להם שאני "מבני ישראל".
הם רק לא יכלו להבין מדוע איני מדברת עברית (שהיא הרי דומה כל כך לערבית), לכן נאלצתי להסביר ששפת אמי היא גרמנית ושאני מגרמניה ועכשיו אני גרה כאן, כי בגרמניה אין כמעט "בני ישראל" יותר.
והם שאלו:
מדוע לא בעצם?
זמן קצר אחרי מותו של שלום הלכתי עוד פעם לבית הקברות בווייסנזה, לקברם של הוריו ושל אחיו.
רציתי לקיים מעשה כלשהו של זיכרון, והלכתי באותו השביל שבו הלכנו, הסרתי את החבל עם השלט "זהירות!
כאן בונים" וחציתי בדרך החסומה בדיוק כפי שעשינו אז.
אחר כך עמדתי שוב מול הקבר, ומתחת לכל שמות בני משפחתו ראיתי שנמצא עכשיו גם שמו.
כתוב שם:
גרהרד ג' שלום נולד 1897 בברלין, נפ' 1982 בירושלים לרוב בני האדם יש רק קבר אחד.
לגרשום שלום יש שניים.
אחד בירושלים ואחד בברלין.
ובאמת, כל חייו הוא חי בשתי הערים הללו.
לכן יש לו קבר כפול.
כאלה היו חייו.
*עריכת תרגום:
גדי גולדברג אני כותב:
במעיל של ורה חסר כפתור – הכלב חטף אותו.
היא מסתכלת מעבר לכתפי.
יום אחד הוא יחטוף גם אותי, ורה אומרת, אתה עוד תראה.
אני אומר:
אל תהיי טיפשה.
הכלב רץ לפנינו.
אנחנו הולכים בעקבותיו על החצץ הלח.
בלילה ירד גשם.
הדרך גבשושית מפרסות העזים.
אין רחובות נורמליים באֵינלנד.
אנחנו מסתובבים בין הבתים, כאילו יש מה לראות כאן.
אני כותב:
בשום מקום אין אור דלוק.
אני מוחק וכותב:
אין אור בבתים כשאנחנו חולפים על פניהם.
מגרד לי בריאות.
האוויר כאן טוב בשבילי.
עלי רק לצאת מהבית פעם אחת בכל יום, זה ישפר את מצבי – ככה הם אמרו.
אפילו רשמתי לי את זה.
אני כותב:
לאט-לאט אנחנו מתרגלים לסירחון.
לא אמרו לנו כלום בנוגע לחיות.
ורה גם לא רצתה לקחת את הכלב איתנו, אבל מה נעשה איתו?
בכל יום אני עוצר את הנשימה ומבריש אותו, כדי שישיר פחות שערות.
חוץ מהעזים יש כאן אווזים, תרנגולות וכמה כלבים אחרים שאנחנו אף פעם לא רואים, רק שומעים לפעמים מרחוק.
אני הכי שונא את האווזים, הם מסתובבים חופשי ועושים המון רעש.
ורה ניגשת קרוב מאוד אליהם.
ובזמן שוורה מדברת עם האווזים, אני משגיח על הכלב.
הוא עומד בפינה ומחכה.
זאת הפעם הראשונה שהוא נראה כמו חיה, גדול ונוצץ, עם עיניים אחרות לגמרי.
בחזרה בחדר, אני רושם הכול.
הנוף, האוויר.
אני נזכר איך אבא שלי אמר שככל שהוא מזדקן, יש לו פחות ופחות סבלנות לשטויות.
בדיוק ככה הוא אמר.
זה כתוב כאן.
בזמן שאני ממיין את הכדורים שלי, ורה ממיינת את הבגדים שלה לימים הבאים.
אני מטפס במעלה ההר.
זה כרוך בהרבה מאמץ.
שוב הרשרוש המוכר בריאות.
אני כותב:
פה ושם פורח פרג בצד הדרך.
גם ורה הבחינה בפרג, היא אומרת:
זה כאילו שהוא מראה את הדרך.
אבל זה לא נכון.
הפרג לא קשור אלינו בכלל, כל הדברים כאן צומחים זה לצד זה באדישות.
בדרך חזרה אנחנו נתקלים בעדר, והוא עוקף אותנו בזרם אחד, כל מה שאנחנו יכולים לעשות הוא לחכות שיעבור.
אנחנו עומדים קרוב מאוד זה לזו, ידה הקרירה של ורה אוחזת בידי השמאלית.
היא מלטפת את הגופים הגרומים:
הפרווה נוקשה וחלקה.
אני מנסה להצטמצם כמה שיותר.
אני מברך את הרועה לשלום, הוא לא מברך אותי בחזרה, הוא פועה, זוזו מהדרך.
הוא מתגורר פה בסביבה, אנחנו פוגשים אותו בכל פעם שאנחנו יוצאים לטיול, אבל ככה זה פה.
אשתו בקושי יוצאת מהבית.
גם הילדים לא מברכים אותנו לשלום, הם כל כך דומים זה לזה, שאנחנו אף פעם לא יודעים כמה הם בדיוק.
לכולם יש אותו שער לבן-בלונדיני.
ורה מתבוננת בילדים שבחצר מבעד לחלון בחדר שלנו.
אני כותב:
התריסים נוקשים בעדינות על אדן החלון.
מחוץ לדלת, בעל הבית שמארח אותנו ממיין עצים.
זה לא הרבה, אבל זה אמיתי.
אני צועק אליו מהחלון, אולי אני יכול לעזור לך איכשהו, הוא לא מביט למעלה, רק מניד בראשו.
בחצר ממול הבן של הרועה עומד ליד הגדר.
הוא אחד הילדים הגדולים.
הוא נשען על את חפירה ומביט לעברי.
אני מהנהן אליו, והילד נכנס בחזרה אל הבית.
אנחנו לא מכאן.
הלילות הם כמו נפילה לתוך מים.
הרעש היחיד שנשמע בלילה בכל רחבי אֵינלנד מגיע מהריאות שלי.
אני רושם את זה, אני מוחק את זה.
אני כותב:
לילה אחד אנחנו שומעים יללה מבחוץ.
זה יכול להיות בן אדם, אבל באותה מידה גם חיה, ואולי זו הרוח שנושבת בתוך צינור.
אולי, אולי!
אני מוחק הכול.
הכלב מרים את ראשו לאט.
קווי המתאר של גופו מיטשטשים בחשכת המסדרון, רק העיניים שלו מאירות באור כחלחל ואטום.
זה מזכיר לי פתאום את החלק הפנימי של צדפה.
ורה שואלת, אולי כדאי שנבדוק מה קורה שם.
אבל אני לא רוצה.
אני לא רוצה לדעת.
אני פשוט רוצה לשכב כאן ולא לדבר עם אף אחד.
לא לחשוב על כלום.
ככה זה פה, ורה אומרת בבוקר למחרת:
הגברים מכים את הנשים שלהם, הנשים את הילדים, הילדים את הכלבים והכלבים משתלחים בעזים כשהרועה לא מסתכל.
ואף אחד לא בא לראות מה קורה, אף אחד לא שואל שאלות.
והעזים, אני שואל, אבל ורה כבר נעלמה בחדר האמבטיה והיא לא שומעת אותי.
אני כותב:
והעזים עוקרות את הדשא עם השורשים, הן מלחכות את הגבעה עד שהיא נשארת קירחת ורומסות את הפרחים.
שם, במקום שנגמר אֵינלנד, מתחיל מה שנקרא הטבע הפראי.
כך כתוב בשלט, ומתחתיו מצויר חץ שמצביע בכיוון פסגת ההר.
על המישור נמצא הפונדק האחרון.
אנחנו קושרים חזק את הרצועה של הכלב לשלט, הוא רוצה לבוא אחרינו, אני לוחץ את גבו אל הקרקע ואומר:
ארצה.
בפנים אני מתיישב ככה שאוכל לשים עליו עין.
בעל המקום לא קם ממקומו כשאנחנו נכנסים פנימה.
חוץ מאיתנו אין שם אף אחד.
הוא מדפדף בעיתון.
אני אומר לו שלום, הוא לא אומר בחזרה.
אני שואל אם יש מנה שהוא ממליץ עליה, והוא אומר שאין על מה להמליץ.
אני שואל אם אפשר להזמין את מרק היום, והוא עונה שאין מרק, לא היום ולא בכלל.
הכלב בחוץ עומד בגבו לפונדק, נראה שהוא מביט למרחקים, כאילו הוא מזהה שם מישהו, גופו דרוך עד לאוזניים, הזנב קפא באמצע תנועה.
כשאנחנו יוצאים אליו, הוא מקבל את פנינו בנביחה, כאילו לא קרה כלום, וכנראה באמת לא קרה כלום.
אני יושב ליד השולחן ומנסה לכתוב, אבל שום דבר לא יוצא ואולי אלה הם פני הדברים.
אני מזיז את שולחן הכתיבה המתנדנד מפינה אחת לאחרת.
או שרגלי השולחן לא באותו אורך, או שהרצפה לא ישרה.
לתה יש טעם של אבנית והוא קצת מלוח.
אני רושם:
לכתוב רק את מה שיש.
אם אין כלום – לא לכתוב.
ואז אני נתקף תשישות אדירה, כאילו עשיתי אלוהים יודע מה.
ורה עומדת מאחורי, לא שמעתי אותה נכנסת.
ידיה מלטפות את הצוואר שלי.
העיניים של הכלב מציצות מתחת למיטה.
אני רוכן קדימה, היא אומרת:
ארצה, ומושכת את הגוף שלי בחזרה אל המשענת.
ואני יושב בשקט.
האצבעות שלה חמות.
ורה קשוחה איתי היום.
אני לא מתנגד, היא מושכת את הסוודר שלי, היא פוקדת:
תוריד את זה.
ואני מציית.
בדרך הביתה אנחנו נתקלים באשתו של הרועה, היא סוחבת שני דליי פלסטיק מלאים בדגנים, אחד בכל יד.
היא לבד.
אני כותב:
לא להיכנע לחוסר האונים.
אני שואל אם אני יכול לעזור לה.
היא נובחת עליי, אל תהיה מטומטם.
יש לה קול מקסים.
אני כותב:
אני מטומטם.
אחר כך בחדר ורה נעלמת לאמבטיה ונשארת שם הרבה זמן.
אני מחכה ואז ניגש אל החלון, לפעמים יש שם קליטה.
אני מנסה להתקשר לאבא שלי פעמיים, אבל הוא לא עונה.
אולי הוא יצא להליכה או נסע העירה או שנעלם מעל פני האדמה.
אני מכבה את הטלפון ודוחף אותו עמוק לתיק הנסיעות.
אני מתיישב ליד שולחן הכתיבה, רגלי הכיסא עומדות בדרכי.
אני כותב את זה, ואז מוחק הכול.
ורה יוצאת מחדר האמבטיה ושואלת אם הכול בסדר, אבל מה כבר יכול להיות בסדר?
האף הלח של הכלב נדחף אל כף היד שלי, אני הודף אותו אבל הוא לא מרפה.
ורה ישנה כמעט בלי להשמיע קול, כף רגל אחת נוגעת בקיר, האחרת קבורה תחת השמיכה.
אני מרגיש שכלוב הצלעות שלי הוא כמו קליפה חלולה, והריאות כמו עץ רקוב.
אני אפילו לא יודע ממה אני מפחד.
אני כותב:
הלב כבר בכלל לא לב.
צריך לקשור אותו כמו סירה, אחרת הוא ייסחף.
אני מוחק, אני כותב:
כמו כלב.
בין השאר:
הפחד מהטלפון.
החשש שהוא עומד לצלצל בכל רגע.
ולא אוכל לעשות דבר.
שוורה תשאל למה אני לא עונה לו, ושלא אדע למה אני לא עונה.
אני קם, והכלב מיד מתייצב מולי.
אני דוחף את גבו חזרה אל הרצפה, הוא מתנגד, אבל אני ממשיך לדחוף אותו בגסות.
ארצה.
הוא רוטן, הוא יורד ארצה.
אני כותב:
לא לאפשר רחמים עצמיים.
וגם:
להתאזר בסבלנות.
המדרגות נאנקות עם כל צעד, בקומה מתחתינו גר בעל הבית לבדו, אבל הוא לא מתעורר, או לפחות הוא לא שומע כלום.
יחף על רצפת העץ הקרירה.
בבית ממול מישהו יושב במרפסת, אני לא מצליח לזהות מי.
לרגע אני חושב על אבא שלי.
פה ושם אש של סיגריה זוהרת בחושך.
אני משתעל, אני אומר:
שלום.
אבל אף אחד לא עונה לי.
אני פותח את הדלת בשקט ככל האפשר, מתוך החדר בוקעת נהמה מאופקת.
הכלב שלי לא מזהה אותי.
אני נדחק בעד הפתח הצר:
אבל זה אני, זה אני.
אני שוכב במיטה, על הבטן, בפני הצדה.
כשאני רושם את זה אחר כך, אני כותב:
מאולחש לחלוטין.
אני שוכב שם ומאזין לוורה הולכת על קצות אצבעותיה.
ורה חושבת שאני ישן, אבל אני מאזין לה.
שומע אותה נכנסת לחדר האמבטיה ומתלבשת בשקט.
את רעש המברשת בשערה.
שומע אותה מתרווחת על אדן החלון וקוראת קצת, שומע את רעש הדפדוף.
אני ממשיך לשכב במיטה.
אני שומע אותה מפסיקה ללכת על קצות האצבעות ומתחילה להכין קפה, לשטוף כלים.
למה זה לוקח כל כך הרבה זמן, כמה כלים כבר יכולים להיות שם?
אני קובר את המצח שלי עמוק בסדין.
ורה לבושה ברישול:
היא פספסה כפתור בחולצה, שערה קשור בפקעת על עורפה.
היא יושבת על אדן החלון ומנדנדת את רגליה החשופות.
אני לא סובל את זה כשהיא מתנהגת כאילו היא בת חמש.
בכוונה אני לא מסתכל לעברה.
הכלב הניח את ראשו הכבד על כפותיו, אוזניו זקופות.
ורה מרימה את רגליה אל אדן החלון, היא אומרת:
הוא אורב.
אני אומר:
הוא כלב, הוא סתם שוכב שם, מה את חושבת שהוא אמור לעשות?
אני כותב:
אנחנו מטפסים במעלה ההר.
חולפים על פני הפונדק.
בעל הפונדק מביט אחרינו.
או אולי אחרת:
אנחנו צועדים אל ראש ההר, חולפים על פני הפונדק.
בחלון עומד בעל הפונדק.
או:
ישנו ההר, ישנם בעל הפונדק ואנחנו.
או גם:
ישנו ההר, בעל הפונדק והכלב.
וורה.
ואני.
בחדר אני מוחק הכול, אני רושם את כל מה שאני רואה, אבל עדיין נותר שם עוד.
וכל מה שנכתב שם, יישאר שם לנצח.
מה שלא נכתב, נעלם.
אני כותב:
ישנם הנוף והשקר.
הדברים המתקיימים זה בצד זה והניסיון להשליט סדר.
בעולם שאני, לפחות, לא מבין.
כמעט צהריים.
אני שוכב במיטה וכותב:
עוד עם היקיצה מופיעה ההרגשה הזאת.
כמיהה בלתי מוגדרת.
כמיהה להתנתק.
לשלח לחופשי את הלב.
אני מנסה להשיג את אבא שלי, אבל הוא לא עונה.
אני נזכר שפעם אמר שרק דבר אחד חשוב לו באמת:
כשימות, הוא לא רוצה להטריח אף אחד.
אם זה תלוי בו, שיאכלו אותו התרנגולות ושאף אחד לא ידע על כך.
בדיוק ככה הוא אמר.
זה כתוב כאן.
ורה הלכה להביא חלב מהחנות.
היא הלכה בלי לחשוב פעמיים.
כשהחלב נגמר, קונים חדש.
כאילו זה שום דבר.
אני כותב:
אצלי הכול עומד בסימן שאלה, גם הדברים הכי פשוטים.
הנשימה היא בעיה.
אני מטפס במעלה ההר, הפונדק כבר לא בטווח ראייה.
הכלב מושך ומושך, כאילו הוא יודע לאן אנחנו הולכים.
אני עוקב במבטי אחרי הקווים העקומים של הדרכים האפשריות, חלקות דשא קירחות שיכולות להיהפך לשביל.
עוד צריך לכתוב את הכול מהר, לפני שייעלם.
אחרי כמה זמן ההליכה גורמת לי להרגיש כאילו אני לא זז בכלל.
כאילו האדמה מחליקה מתחת לכפות רגליי בלי שאעשה דבר.
אני כותב:
לא לדעת לאן תגיע כשאתה יוצא לדרך.
לשחרר את הסירה.
אני נותן לכלב לרוץ והוא רץ.
האוויר צלול לגמרי.
אני כותב:
אולי ילדי השכנים לא נמנעים מאיתנו כאיש אחד.
אולי כל אחד מהם נמנע מאיתנו בפני עצמו, כל אחד מסיבותיו שלו.
אולי הרועה משתלח בעזים כשהכלבים לא מסתכלים.
והעזים?
הן אוכלות את הדשא.
והדשא?
הוא צומח וצומח, כאילו כלום לא קרה.
היום ומחר ובכל יום אחר, אם נסתכל וגם אם לא.
*הסיפור תורגם בתמיכת מכון גתה.
הפנימייה הצבאית שבסאנקט סֶוֶרין.
אולם התעמלות.
המחזור, בחולצות הפשתן הבהירות, ערוך בשני טורים תחת נברשות הגז הגדולות.
המורה להתעמלות, קצין צעיר שפניו קשים ושחומים ועיניו לעגניות, פקד על התרגילים בהתעמלות חופשית, ועכשיו הוא מחלק את המכשירים בין החוליות:
"חוליה ראשונה – מתח, חוליה שנייה – מקבילים, חוליה שלישית – חמור, חוליה רביעית – מוט.
חופשיים." וכהרף עין, בנעליהם הקלות שסוליותיהן מבודדות במשחת שרף, מתפזרים הנערים איש-איש למקומו.
אחדים נשארים לעמוד באמצע האולם, מהססים, כאילו מתוך אי רצון.
אלה הם נערי החוליה הרביעית, המתעמלים הגרועים שאינם מוצאים הנאה בתנועה על המכשירים, והם כבר עייפים מעשרים כפיפות הברך ונבוכים מעט וקצרי נשימה.
רק אחד, שבדרך כלל נותר אחרון בנסיבות כאלה, קארל גרוּבֶּר, כבר ניצב ליד מוטות הטיפוס המותקנים בפינה אפלולית במקצת של האולם, סמוך לגומחות שתלויים בהן המדים שהוסרו.
הוא אוחז במוט הקרוב ביותר ובכוח בלתי רגיל מושך אותו לפנים ומביא אותו לידי תנודה חופשית במקום המתאים לאימון.
גרוּבּר אף אינו מסיר ממנו את ידיו, הוא עולה בזינוק ונותר תלוי על גבי המוט, גבוה למדי, ברגליים משׂוכלות בלי משים באותו שׂיכול מטפסים, שעד כה לא הצליח מעולם לבצעו כהלכה.
כך הוא מחכה לחוליה ומתבונן בהנאה מיוחדת, כמדומה, ברוגזו המשתאה של המש"ק הפולני הקטן הקורא לו לרדת.
אבל גרובּר מרחיק לכת הפעם עד כדי אי ציות, ויָסְטֶרְסְקִי, המש"ק הבלונדיני, צועק לבסוף:
"שמע, גרובּר, או שאתה יורד או שאתה מטפס למעלה, אחרת אודיע לאדון הסגן…" ואז מתחיל גרובר לטפס, תחילה בתקיפות ובחיפזון יתר, תוך שהוא מושך את רגליו כלפי מעלה ומודד במבטיו, בפחד מה, את קטע המוט הארוך עד אין שיעור שעוד לפניו.
אחר כך נעשות תנועותיו אטיות יותר, וכמי שמתענג על כל אחיזה ואחיזה כעל דבר חדש ונעים, הוא מושך את עצמו גבוה יותר ממה שנהוג לטפס בדרך כלל.
הוא מתעלם מהתרגשותו של המש"ק הרגוז ממילא, מטפס ומטפס, ומבטיו מופנים כל אותה עת כלפי מעלה, כאילו גילה בתקרת האולם מוצא כלשהו ועכשיו הוא חותר בכל מאודו להגיע אליו.
כל חברי החוליה עוקבים אחריו בעיניהם, וגם בקרב החוליות האחרות כבר מפנים פה ושם את תשומת הלב לטפסן הזריז, אשר ברגיל אינו מגיע מעבר לשליש הראשון של המוט, בעודו מתנשם ומתנשף, פניו סמוקות ועיניו אומרות זעף.
"בראבו, גרובר!" קורא לעברו מישהו מן החוליה הראשונה.
מבטים רבים מופנים כעת כלפי מעלה ולשעה קלה משתררת דממה באולם.
אבל בעצם הרגע הזה, שבו תלויים מבטי הכול בדמותו של גרובר, הוא מחווה, גבוה מתחת לתקרה, איזו תנועה, כמו ביקש לנער אותם מעליו.
וכיוון שנראה כי אין הדבר עולה בידו, ככל הנראה, הוא מצמיד את כל המבטים אל וו הברזל העירום שבתקרה וכרוח סערה גולש מטה לאורך המוט החלק, כך שהכול עוד נושאים עיניהם אל על שעה שהוא כבר ניצב מזמן על הרצפה, סחרחר וקודח, ומתבונן בעיניים נטולות ברק באורח מוזר בכפות ידיו הלוהטות.
או אז שואל אותו מי מבין הנערים העומדים בסמוך לו, מה השד הזה שנכנס בו היום.
"מה זה, החלטת לעבור לחוליה הראשונה?" גרובר צוחק ונראה כמתכונן להשיב, אבל חוזר בו ומשפיל את עיניו.
ואז, בהתחדש השאון וההמולה, הוא נסוג בלאט אל תוך הגומחה, מתיישב על הדרגש, מביט סביבו בדאגה ושואף אוויר, פעמיים ובחופזה, ושוב צוחק ומבקש לומר משהו… אבל איש אינו משגיח בו עוד.
רק ז'רום, גם הוא מן החוליה הרביעית, רואה שהוא חוזר ומתבונן בידיו, כולו רכון עליהן כמי שמנסה לפענח מכתב במקום שמועט בו האור.
"זה כואב לך?" שואל אותו ז'רום אחרי המתנת מה.
גרובר נבהל.
"מה?" הוא שואל בקולו הרגיל הטובל ברוק.
ז'רום אוחז בידו של גרובר ומטה אותה כלפי האור.
הכף נשתפשפה מעט באמצעיתה.
"אתה יודע, יש לי משהו בשביל זה," אומר ז'רום שברשותו תמיד רטיות אנגליות ששולחים לו מן הבית, "אז תבוא אלי אחר כך." נראה שגרובר לא שמע את דבריו;
הוא מביט היישר לפניו אל תוך האולם, אבל דומה שאין הוא רואה אלא דבר מטושטש, אולי לא באולם, אולי בחוץ, לפני החלונות, אף כי חשוך שם, והשעה מאוחרת, וסתיו.
ברגע זה שואג המש"ק בשחצנותו התוקפנית:
"גרובר!" גרובר לא זע ממקומו, רק רגליו הפשוטות מחליקות מעט קדימה, נוקשות וגולמניות, על גבי המרצפת החלקה.
"גרובר!" שואג המש"ק וקולו נסדק בגרונו.
וכעבור שעה קלה הוא מוסיף בחיפזון ובקול צרוד, מבלי להביט בנער שאליו מכוונים הדברים:
"אתה מתייצב אחרי השיעור.
אני כבר אַראה…" והשיעור נמשך.
"גרובר," אומר ז'רום ומטה עצמו לעבר חברו הנשען עמוק יותר ויותר לתוך הגומחה, "כבר הגיע שוב תורך לטפס, על החבל, כדאי שתנסה, אחרת יאסטרסקי יעשה לך עניין, אתה יודע…" גרובר מהנהן בראשו, אבל במקום לקום על רגליו הוא עוצם פתאום את עיניו וגולש מתחת למילותיו של ז'רום והלאה, כמו נישא על גבי גל, גולש לאטו, באין קול, עמוק יותר ויותר, מחליק לרצפה, וז'רום עומד על המתרחש רק בשעה שהוא שומע את ראשו של גרובר נחבט קשות בעץ של המושב וצונח קדימה… "גרובר!" הוא קורא בקול ניחר.
תחילה אין איש מבחין בכך, וז'רום עומד אובד עצות, בידיים שמוטות, וקורא:
"גרובר!
גרובר!" ולא עולה בדעתו לזקוף את הנער השרוע על הרצפה.
אז הוא חש דחיפה בגבו, מישהו אומר לו "טמבל!" אחר מסיט אותו הצדה, והוא רואה כיצד הם מרימים את חברו חסר התנועה.
הם עוברים על פניו, נושאים את גרובר למקום כלשהו, מן הסתם לקיטון הסמוך.
הסגן בא בזינוק, מחלק בקול נוקשה ורם פקודות קצרצרות.
קולו המצווה משסע חדות את רחש פטפוטם של המון הנערים.
דממה.
רק פה ושם עוד נמשכת איזו תנועה, זינוק בתנופה ממכשיר, קפיצה חרישית, צחוק מתאחר של מי שאינו יודע במה העניין.
אחר כך שאלות חפוזות:
"מה?
מה?
מי?
גרובר?
איפה?" ועוד ועוד שאלות.
ואז אומר מישהו בקול רם:
"הוא התעלף." והמש"ק יאסטרסקי רץ בעקבות הסגן בפנים אדומות וצורח בקולו המרושע, כולו רועד מזעם:
"זו העמדת פנים, אדוני הסגן, הכול העמדת פנים!" הסגן אינו משגיח בו.
הוא מביט היישר לפניו, מכרסם את שפמו באופן המבליט את סנטרו הנוקשה בזוויתיות נמרצת עוד יותר, ומעת לעת משמיע הוראה קצרה.
ארבעת החניכים הנושאים את גרובר נעלמים בתוך הקיטון והוא בעקבותיהם.
ארבעת החניכים חוזרים מיד.
משרת רץ דרך האולם.
הכול תוקעים בארבעה מבטים גדולים ודוחקים בהם בשאלות:
"איך הוא נראה?
מה קורה איתו?
הוא כבר התעורר?" אבל בעצם אין הם יודעים דבר.
וגם הסגן כבר מופיע בדלת וקורא אל האולם להמשיך בהתעמלות, והוא מעביר את הפיקוד לידיו של הסמל גולדשטיין.
ממשיכים אפוא להתעמל, בַמקבילים, במתקן המתח, והנערים השמנים ונמוכי הקומה מן החוליה השלישית זוחלים ברגליים מפוסקות לרווחה מעל "החמור" הגבוה.
ואף על פי כן חל שינוי בכל התכונה הזאת, כאילו ירד קשב עמוק על כולם.
התנופות ליד מכשיר המתח נקטעות בפתאום, וליד המקבילים מבצעים רק תרגילים של מה בכך.
הקולות מסובכים פחות אלה באלה ובהצטרפם הם נשמעים מהוסים יותר, כאילו הגו כולם רק הברה אחת ויחידה:
"אֶס, אֶס, אֶס…" קְריקְס הקטן, הפיקח, מצותת בינתיים ליד דלת הקיטון.
מפקד החוליה השנייה מגרש אותו כשידו מוכנה לחבוט באחוריו.
קריקס מנתר ניתור חתולי לאחור, עיניו נוצצות וזוממות רע.
הוא כבר יודע כל מה שניתן לדעת.
כעבור שעה קלה, כשאיש אינו מביט לעברו, הוא מיידע את פבלוביץ':
"רופא הגדוד הגיע." בסדר, מכירים את פבלוביץ':
הלה חוצה את האולם כמו על פי פקודה, חצוף כדרכו, עובר מחוליה לחוליה ואומר בקול רם למדי:
"הרופא הגדודי נמצא בפנים." ונראה שגם הרב"טים מתעניינים בידיעה הזאת.
המבטים המופנים אל הדלת תוכפים והולכים, התרגילים נעשים אטיים יותר ויותר, ואחד קטן ושחור עיניים נותר גוהר במרומי החמור ובוהה בפה פעור לעבר הקיטון.
דומה שמשהו משתק תלוי באוויר.
מצטייני החוליה הראשונה עוד עושים מאמצים כלשהם, מנסים לגלות התנגדות, חגים ברגליהם, ופוֹמְבֶּרְט, הטירולי החסון, מכופף את זרועו ומתבונן בשריריו הבולטים, רחבים ומוצקים, מבעד לאריג הפשתן.
כן, בָּאוּם הקטן והגמיש אפילו מבצע כמה סיבובי זרוע – ופתאום נותרת התנועה העזה הזאת יחידה באולם כולו, עיגול גדול, מהבהב, שבדממה הכללית נלווה לו משהו אימתני.
בתנועה נמרצת מביא עצמו האיש הקטן לידי עצירה, מצניח עצמו על ברכיו באי רצון, ופניו מביעות בוז כלפי העולם כולו.
אבל גם עיניו הזעירות, האטומות, נותרות תלויות לבסוף בדלת הקיטון.
עכשיו שומעים את הזמזום של להבות הגז ואת התקתוק של שעון הקיר.
ואז מטרטר הפעמון המודיע על סוף השיעור.
הצלצול נשמע היום זר ומשונה, והוא גם נפסק פתאום, קוטע את עצמו באמצע דבריו כביכול.
אבל הסמל גולדשטיין יודע את חובתו.
הוא קורא:
"להסתדר בטורים!" איש אינו מקשיב לו.
איש אינו מסוגל לזכור מה היה פירוש המילים האלה – קודם.
מתי קודם?
"להסתדר בטורים!" צורח הסמל ברשעות, ועכשיו גם שאר המש"קים מחזיקים אחריו:
"להסתדר בטורים!" וגם חניך זה או אחר משמיע כמו אל עצמו, כמו מתוך שינה:
"להסתדר בטורים!" אבל למעשה יודעים הכול שצריך עוד להמתין מעט.
והנה כבר נפתחת דלת הקיטון;
תחילה אין קורה דבר, ואז יוצא הסגן וֶהל, עיניו גדולות וזועמות וצעדו איתן.
הוא צועד כמו בסך ומשמיע בקול צרוד:
"להסתדר בטורים!" בזריזות שאין לתארה נערכים כולם בסדר.
איש אינו זע.
כאילו הגיע הרס"ר בכבודו ובעצמו.
"הקשב!" פוקד הסגן.
שתיקה.
ואז, יבש וקשה:
"חברכם גרוּבר מת זה עתה.
התקף לב.
חופשיים!"
שתיקה.
ורק כעבור זמן מה נשמע קולו של החניך התורן, קטן ושקט:
"שמאלה פנה!
מחלקה, קדימה צעד!" בצעידה אטית, לא אחידה, פונה המחזור לעבר הדלת, ז'רום הוא אחרון ההולכים.
איש אינו מביט לאחור.
אוויר המסדרון נושב, קר וטחוב, לקראת הנערים.
יש כאן ריח של קרבול, מעיר מישהו.
פּוֹמְבֶּרְט מפריח בקול בדיחה נתעבת בקשר לסרחון.
איש אינו צוחק.
ז'רום חש לפתע אחיזה בזרועו, כמו קפץ עליו מישהו.
קריקס תלוי לו עליה.
עיניו נוצצות ושיניו מבהיקות, כאילו עמד לנשוך.
"ראיתי אותו," הוא לוחש חסר נשימה ולוחץ את זרועו של ז'רום;
צחוק עצור בתוכו ומטלטל אותו הנה והנה, עד שהוא מתקשה להמשיך:
"הוא לגמרי עירום ומצומק וארוך נורא.
ובסוליות הרגליים הוא חתום בלכה…" והוא מצחקק, צִחקוק חד ודגדגני, מצחקק ונועץ את שיניו בשרוולו של ז'רום.