סוף־סוף!
לאחר שלוש שנות התלבטות עשה את הדבר המתבקש.
הוא תולה את מקל ההליכה על זרועו ויורד לאִטו במדרגות רחבות הידיים.
ביום שני יופיע המכתב בעיתון.
הוקעה פומבית של המשטר, וגם של גרמניה.
אֶריקה תהיה גאה בו.
גאה שהקוסם מילא את תפקידו כראוי.
הוא שעה למצפונו ולאמונתו, לאמונה העמוקה - כך כתוב במכתב - שלא תצמח כל תועלת מהמשטר הגרמני הנוכחי, לא לגרמניה ולא לעולם כולו.
בדרכו הוא נתקל בשני עורכים, הם עולים כמעט בריצה, שתי מדרגות בכל צעד.
לצעיר שבהם תחוב עיפרון מאחורי האוזן, הוא לובש חליפה מקומטת ועניבתו שמוטה.
הוא משוחח עם עמיתו המבוגר בנימת שכנוע ובתנועות ידיים פרועות.
השניים חולפים לידו, הצעיר כמעט נוגע במרפקו.
הם מדיפים ריח של נייר לח.
הוא צמא, יבש לו בפה.
אנשי המערכת יכלו להציע לו לכל הפחות ספל תה.
הוא נעצר לרגע.
אולי כדאי שיחזור על עקבותיו ויבקש כוס מים?
הוא רואה את השעה באורלוגין שבאולם הכניסה ומחליט שלא לבזבז זמן נוסף.
הביקור במערכת התארך הרבה מעבר למצופה, וקטיה בוודאי כבר שואלת את עצמה מה מעכב אותו זמן רב כל־כך.
הוא חוצה את אולם הכניסה, הפעם בצעדים מהירים והחלטיים.
הוא נד בראשו לפקידת הקבלה הבלונדית, הוא רוצה להודות לה על הטרחה, אבל היא מעלעלת במגזין ולא שמה לב אליו.
הוא מקיש בלשונו במורת רוח וחולף על פניה אל היציאה.
כשהדלת הכבדה נסגרת מאחוריו בנקישה עמומה, הוא מתכווץ בעל כורחו.
"החבילה התפרקה," הוא ממלמל.
הוא שואף שאיפה עמוקה ואומר נחרצות:
"מוטב כך."
הוא נעמד על מפתן הבניין כדי ללבוש את כפפותיו ולכפתר את מעילו.
לפגישה עם קוֹרוֹדי בחר ללבוש את מעיל החורף החדש עם צווארון הפרווה האפור כהה, הגם שמזג האוויר בעצם חמים מדַי לכך.
ההתחממות הפתאומית המלווה ברוח יבשה לא נוחה לו.
כשקם הבוקר חש סחרחורת, הוא נאלץ להיאחז במסעד המיטה, לעמוד רגעים אחדים ליד החלון הפתוח ולנשום עמוק עד ששוב התייצב קצב פעימות לבו.
מכונית שחורה עוברת לידו בצפירה קולנית, מים ניתזים לכל עבר.
הוא חומק משלולית גדולה וחוצה את הכביש.
הוא שונא את מזג האוויר העכור הזה, את הימים האפלים שבהם גם בצהרי היום נאלצים לעבוד באור חשמלי.
החורף הוא לא העונה שלו.
כמה טוב היה אילו יכול להזדחל לתוך מחילה בנובמבר, כשהימים מתקצרים והעננות הכבדה מגבילה את הראות.
אילו יכול להתכרבל כמו קיפוד או מרמיטה על כר רך של סיבי קנבוס ועשב, ולהתעורר רק באביב.
מכל חודשי החורף רק דצמבר הוא לרוחו.
חג המולד!
חג ילדות, אושר ילדות.
מדי שנה בשנה הוא מצפה בקוצר רוח לחג האהוב עליו מכול, והוא מוכן להשלים עם מזג האוויר הסגרירי והאפלולית.
אפילו בנכר לא איבד חג המולד את זוהרו.
את זה הם לא יכלו לקחת ממנו, המנוולים בברלין.
אף־על־פי שימי החג בביתו במינכן היו כמובן יפים שבעתיים.
מדי שנה, לקראת חג המולד, היה הפרוזדור לובש חג.
מבעוד מועד היה מוצב עץ אשוח במרכזו, עץ מרשים וכהה, שצמרתו התנשאה עד לתקרה.
קטיה קנתה את העץ תמיד בעצמה, היא סברה שאין להטיל את המשימה הזאת על המשרתים.
היא הייתה מעלה מהמרתף את הקישוטים לחג, ושניהם יחד היו מקשטים את העץ.
הוא היה שורק נעימות של חג המולד ומתמוגג לקראת היום הבא.
על הענפים התחתונים נתלו ארבעה כדורי בד גדולים, אדום, כחול, ירוק ולבן.
קטיה קנתה אותם כשאֶריקה החלה ללכת, "כדי שתוכל לגעת בהם," אמרה אז, שכן כדורי הזכוכית היו מסוכנים מדַי, הילדה יכלה לשבור את הזכוכית ולהיפצע.
כדורי הזכוכית נתלו על הענפים הגבוהים יותר.
וכך הם נהגו גם כשהילדים כבר גדלו.
כשכל הכדורים נתלו על העץ, נשזרו סביבו המחרוזות הכסופות דמויות השלג, והודקו הכנים הזעירים שנועדו להחזיק את הנרות האדומים.
אחרון אחרון חביב הוצב המלאך המוזהב על צמרת העץ.
בערב חג המולד ישבה קטיה עם הילדים בחדר העבודה החשוך.
הם שרו שירי חג המולד והמתינו שידליק את הנרות.
וכשפתח את הדלת הכפולה פרצו הילדים בקריאות "הו" ו"אה".
הם רצו מהחדר החשוך אל הפרוזדור המואר והתייצבו ליד השולחן הסמוך לעץ, העמוס חבילות ססגוניות ומיני ממתקים.
לכולם היו מתנות, גם למשרתים.
איש לא נשכח.
וכמה יפה היה הבוקר שלמחרת, כשיצא מחדרו בשעה מוקדמת וניחוח עץ האשוח בא לקראתו בעודו יורד במדרגות.
כולם עדיין ישנו, הבית היה שקט, ובשומת האשוח ליוותה אותו עד שנכנס לחדר העבודה וסגר את הדלת.
חגיגות סילבסטר, לעומת זאת, מעולם לא ריגשו אותו.
בערב השנה החדשה הוא לרוב הולך לישון לפני חצות.
ההילולה של חילופי השנה מאוסה בעיניו.
מה הטעם בכוונות טובות שממילא לא יקוימו, ובנבואות על דברים שלעולם לא יתגשמו?
כל שנה חדשה מלווה שוב ושוב באותם קשיים ומאבקים.
הוא חוצה את רחוב שילר, חולף על פני בית האופרה ומהסס לרגע.
ההליכה דרך אוּטוֹקֵיי קצרה יותר, אבל הוא רוצה ללכת לאורך שפת אגם ציריך.
הוא מאיץ את צעדיו ופונה לכיוון הטיילת.הֶנק פּרוֹפּר
ספר בסדרת ספרית פועלים - סיפורת סדרה בעריכת אברם קנטור ונגה אלבלך מהולנדית:
רחל ליברמן כך אהבה לשכב, מצונפת כמו חתול בניו יורק.
אין תנוחה מענגת מזו.
בחוץ נצנוץ של מיליוני אורות שצובעים את החשיכה בכחול עז.
הרחק משם המולת מכוניות דוהרות, חריקת בלמים, תרועת צפירות בין פירמידות האבן והזכוכית.
תפאורה מושלמת למצב זה של חצי־ שינה.
זִמרת הצפירות לא עוררה בה חלחלה, או תחושת גורליות, או אפילו עגמומיות.
היה בה משום שידול דווקא — לשקוע הלאה, אל תוך שינה נטולת חרדות, שבה יתעכלו מאורעות היום.
היא הצטנפה עוד ועוד עד ששכבה מכורבלת בתוך עצמה.
על עורה הרך והרפוי לא חלשו עוד אצבעות פולשניות זרות.
היא ישנה.
התקליט הסתובב עוד רגעים אחדים, אבל איש לא האזין למוזיקה ולאיש לא היה אכפת.
מה הביא אותה לכאן, למבוך השטני והשמימי הזה?
כדי להשיב על השאלה הזאת שמרה לה יאנה כמה גרסאות.
מקצתן היו קצרות ומקצתן ארוכות, אבל כולן הסתירו את המניע האמיתי.
האמת הייתה שנמאס לה.
נמאס עד לזרא.
היא פשוט לא הייתה בנויה לבינוניות המדכדכת, המעיקה, המציצה מכל חור בהולנד, לצרות האופק הבלתי נשלטת, לחשדנות הזמינה תמיד.
לדריכה במקום בעיסוק כלשהו, מתוך תקווה להגיע לגיל הפנסיה ואז, רק אז, למצוא את האושר.
אמנם ידעה שאלו מחשבות תמימות למדי, ואף בלתי מקובלות.
אבל גם המילה הזאת נמאסה עליה...
מקובל.
כל החרקים האלה שזוחלים הלוך ושוב בין הקן לעבודה ומשלים את עצמם שזה אכן הדבר המקובל.
אלוהים אדירים, כמה עצוב.
בדבר אחד הייתה משוכנעת, והוא שהחיים סופם תמיד טרגדיה.
ולכן נראה לה אך טבעי ונכון להניף את שערותיה ברוח ולצעוד בצעדים נמרצים ואלגנטיים בשדרה החמישית.
להפיק את מירב התועלת מהאפשרויות הדלות שנקרו בדרכה.
ברגעים האלה היה גופה כמכונה משוכללת שמניבה את כל התוצאות המבוקשות, גם אצלה וגם אצל הזולת.
היא הרגישה מצוין בגוף החטוב והגמיש הזה.
כל פסיעה חוללה שפע של מבטים מחוצפים, הסוג היחיד שאהבה.
לפעמים הגיעה לידי שלווה בין הסימנים שקלטה.
זה לא כבר כתבה לְריק, ידידהּ בהולנד:
"עלינו לדאוג שנהיה מאושרים ככל האפשר.
כדי להשיג את המטרה הזאת לא נוכל, לצערי, להסתפק במשוואה הפשוטה X = Yx√?fx .
עד כה הונח שנוסחת הפלא של האושר החומרי מספקת מענה;
אבל לאחרונה התעוררו ספקות בדבר.
רבים וטובים תורמים כסף וסחורות לקרן שהוקמה לא מכבר על ידי אזרחי עולם נואשים אך חדורי תקווה.
אבל בעיית האושר, המעיקה על כולנו, אינה צפויה להיפתר בטווח הנראה לעין."
ולכן השתקעה כאן, בניו יורק, בין גורדי השחקים הקרירים.
דווקא כאן, היכן שהתקווה והכמיהה לאושר מרקיעות שחקים, היכן שתמונת האושר מוקרנת מדי יום להמונים על גבי אלפי מסכים.
כאן, בסבך הזה של כמיהות שלא באו על סיפוקן ושל משאלות מגוחכות, הרגישה בבית.
כאן היה מקום לכל כמיהה שהיא, משונה ככל שתהיה.
בסוֹהוֹ הגיעה אל הנחלה.
מתוך הלופט שהעמיד לרשותה ידיד, רווק אמיד, צעדה יאנה מדי יום ביומו ברחובות האפורים, הדהויים, לאורך מחסנים שהכילו פעם טובין מכל קצווי תבל.
מחסנים אלה הוסבו לבתי מגורים, ואמנים, סופרים, ציירים, פסלים ומעצבים מרחבי העולם מצאו בהם קורת גג בהמתנה לנצחיותם.
כולם היו מלאי ספקות, אבל כולם ידעו בוודאות שלכל הפחות השתקעו בלבו הפועם של העולם.
כל שנותר להם לעשות הוא למצוא את הווריד שדרכו יוכלו להפיץ את כִשרונם.
לדלות שעות של עשייה מתוך הגעגועים וחוסר השייכות, ללמוד לשכוח ולעבוד.
את השה התמים השוכן בנפש כל אדם היה עליהם לשחוט, או לכל הפחות לכלוא בתוך כלוב, ומותר היה לשחררו רק כשכולם שקועים עמוק בשכרות.
הבדידות, אותה ידידת נפש — בלעדיה שום דבר לא זז — הייתה גם האויבת המושבעת של דרי המקום, והם פקדו את המסבאות כדי להכניע אותה.
מאמץ עילאי הושקע בהפקת צחוק, מין צחוק נינוח, שאנן, איתן כסלע, שמסמן את ההצלחה או מבשר את בואה.
כל אותן שאיפות ותחושות מילאו את רחובות סוהו.
השכונה כמעט התפקעה מרוב מתח.
האווירה השלווה בחוצות סוהו לא הייתה אלא אשליה.
בכל פינה נאנחו כוכבים עולים מעל יצירת המופת שלהם, ובתווך הדהדו לפעמים נקישות עקביה של יאנה.
בעודה צועדת בין מבנים שהיו פעם מחסנים או חללים תעשייתיים, ראתה שהתיקנים על המדרכות אינם נבהלים מפניה, אלא מוסיפים לנמנם בשמש החמימה של ספטמבר.
"ניו יורק," כתבה לריק, "עונה על הצורך של עשיית ניקיון כללי רוחני.
לא כדי להעשיר את חיי הרוח שלנו, אלא להפך, כדי לשחרר אותנו מאי־אלו נטיות."
היא האמינה שבמקום הזה תוכל לגבור על הספקנות ועל חוסר הביטחון, אותן מפלצות שעיכבו את התפתחותה ופריחתה.
המטרה שלה לא הייתה למגר את התכונות האלה, אלא לשמר אותן בתמיסת פורמלין, כדי שתוכל להתבונן בהן כל חייה, כמו שמתבוננים בעוּבּרים מתים או באנדרוגינוסים בתצוגת עיוותי טבע.
בעצם לא רצתה לסלק כליל את ספקותיה ופחדיה;
היא ידעה שהם חלק מהיכולת שלה לחוות ריגושים, שהם מוכיחים עד כמה החיים שבריריים ומקריים.
בכתבה שקראה לאחרונה על הסופרת האמריקנית דורותי פארקר, צוטטה הצהרתה כי השתוקקה לחיים נטולי אהבה, סקרנות, נמשים וספקות.
כלומר, חיים חפים מנקודות תורפה.
חיים ממוגנים היטב ובלתי נגישים.
תגובתה הראשונית של יאנה הייתה:
"כן, גם אני!"
הלוא בהולנד הורגלה לחשוב שעל האדם להסתתר מאחורי מסכה אם רצונו לתפוס מקום בחברה.
אבל כאן התפעלו דווקא מסקרנותה, התמוגגו מספקותיה )האירופיים כל־כך!(, וביקשו לנשק את נמשיה.
אהבה ממבט ראשון, כזה היה הקשר שלה עם ניו יורק.
אלא שלא התמסרה כל כולה לאהבה הזאת.
אמנם מיששה את הגוף המוארך של מנהטן בכל חלקיו, החל ברגליים המטופחות של פסל החירות בדרום האי, וכלה בתסרוקת הפרועה של השכונות ההיספאניות הצפוניות על גודש רחובותיהן הדלים.
אבל בשקט־ בשקט גם רקמה תוכניות.
בעודה חולפת בשדרה החמישית על פני הכרכרות מול מלון פלאזה ולאורך מגדל טראמפ הראוותני עם השיש והמזרקות, כשגבוה מעליה מאיר שעון המציג את עומק החוב הציבורי האמריקני — עשרות מיליארדי דולרים, שתפחו מדי שנייה בכמה מיליונים נוספים — האמינה שכאן טמון עתידה.
לעת עתה.
לו יכלה לנצל אחת מאותן שניות חסרות משקל, לו התאפשר לה לחלץ שנייה אחת מתוך רצף הזמן וליטול לעצמה את שוויה.
היא הסתכלה אל על, אל ספרות הניאון שגודלן כגודל אדם.
ספרות אפוקליפטיות שהקסימו אותה, שנראו כאילו אפשר להכניסן לתיק שלה.
די היה בשנייה אחת כדי שתוכל לפרוש לתמיד עם אהבתה אל חיי הכפר בצרפת.
זו הייתה פנטזיה יפה, ועם זאת פנטזיה שאפשר לפעול להגשמתה.
מתווך נדל"ן כבר היה לה.
בעיירה הצרפתית פריווא.
המזל האיר לה פנים, את זה חשה בעצמותיה.
היא אמנם לא הייתה אלא נקודה אפסית ברקיע הניו יורקי, אבל גופה היה מצויד באלף זרועות ומחושים.
במבט אחד בלעה עולם ומלואו:
הצצה חטופה הספיקה לה כדי לסרוק חלונות ראווה שלמים;
בגלריות אמנות קלטו עיניה מייד את היצירה היקרה מכולן;
בחנויות בגדים הייתה שולפת ללא היסוס את הדגמים העשויים ממיטב הבדים ובמיטב העיצובים.
והייתה מייד מחזירה אותם למקומם.
ומחייכת:
עוד חזון למועד.
יתר על כן, היא משכה את העין.
לא רק ברחובות, שבהם הלכה כמו ניו יורקית מבטן ומלידה, בשחצנות האופיינית למי שרואָה מטרה לנגד עיניה.
המטרה שלה הייתה ההליכה עצמה.
וכי יש שחצנות גדולה מזו?
היא התענגה על המחשבה שהיא משוטטת בין מיליוני אנשים ועצמים ועם זאת נשארת בלתי נגישה.
אינספור הפנים והדמויות, תנועת כלי הרכב המקרטעת בלי הפסקה על מהמורות השדרות הלא־מתוחזקות, הרצף האינסופי של גורדי שחקים אלמוניים — אכן מדהים היה שיכלה להכיל את כל זה, להתמודד עם כל זה.
ושרק הלכה והתחזקה.
תוך שבוע, בלי להזדקק למאמצי התקרבות יתרים, כבר התיידדה עם בחורה בריטית:
חנה, ציירת שיצירתה נראתה לה — השבח לאל — חכמה ואנושית.
לחבב בן אדם ולהיווכח שעשייתו גרועה או חסרת ערך:
עצם המחשבה הזאת עוררה בה כמעט בחילה, מעין פחד גבהים.
במסיבות, שאליהן הגיעה בזכות ידידים, היה מרכז הכובד נע תמיד יחד אתה.
אולי משום שהיא עצמה התייחסה לתפקיד שגילמה — אינטלקטואלית אירופית בחצאית מיני — בקורטוב של אירוניה.
גבר אחד הרעיף עליה תשומת לב.
הוא שם לו למטרה לשאת אותה לאישה, וכבר בערב הראשון השתוקק לשכב אתה.
נפשו יצאה לילדים, הוא רצה אותם ממנה, והיה נדמה לה שכבר השתוקק לרגע שבו יפרה אותה בפעם השנייה.
בעודו ניצב לפניה בחלל הלבן הגבוה של גלריית האמנות, וסביבם יצירותיה החושניות של סוהו, והוא מדבר על לבה בדחיפות שאין בה כדי להבטיח המשך מספק, נזכרה בקטע מתוך מכתב שקיבלה זה עתה מריק.
כהרגלו פתח את המכתב בניסוח טעון, לשם התגרות.
שניהם ידעו שהיא אוהבת את זה:
"האם תסכימי להתחתן אתי...
האם תסכים להתחתן אתי...
מי משנינו יעז אי פעם לבטא ברצינות את המילים האלה?
אני חושב עלייך לעתים קרובות.
בלילה, לפני שאני נרדם, אני מרחרח בכרית שלך ומתחת לשמיכת הפוך שלך, באי־אלו מקומות.
ואז אני שוקע לתוך שינה ענוגה."
בינתיים המשיך הגבר בסטקאטו הרברבני של מכונת ירייה.
עד עכשיו ירה רק כדורי סרק, חשבה לעצמה.
היא כבר ביררה על אודותיו ושמעה שהוא אמיד מאוד, ואין לו אלא משאלה אחת:
להתחתן.
היא הקשיבה לו בחצי אוזן וחשבה בעיקר על המכתב הטרי.
מרוב קריאה חוזרת כבר זכרה חלקים מתוכו בעל פה.
"כשאת רחוקה," כתב ריק, "חלק חשוב ממני חסר.
מובן מאליו שיש גם יתרונות למגורים ביחידות, ואני מודע להם.
אבל יש בך הרבה דברים שאני אוהב, שאני רוצה למשש ולפנק."
כשקראה את הקטע הזה בפעם הראשונה, בכתה כיוון שהיא מחפשת את האושר שלה רחוק כל־כך, רחוק גם ממנו.
אבל כשעמדה פה ובידה כוסית שמפניה ומולה אותו אב משפחה אפוף בענן של מילות חיזור, חשה פתאום שריק מבין ללבה, וצמרמורת נעימה עברה בגופה.
היא נזכרה בקטע מתוך מכתבו שנראה לה ארוטי במיוחד, גם משום שהאוננות הנרמזת בו ריגשה אותה.
לא הייתה לה כל אהדה למיניות עצלה.
"חוץ מזה," כתב, "אין לי שום ספק שאני אוהב אותך.
אני מתגעגע לרגלייך הארוכות, לאחורייך המלאים כשאת הולכת לשירותים, להתנדנדות הקלושה המשעשעת של גופך, שנובעת מכך שאחת הרגליים שלך טיפה ארוכה יותר )הוא נמנע מלכתוב 'קצרה יותר', עלה בדעתה(.
איך אשכב אתך עכשיו, כשאת רחוקה כל־כך?
אשמח אם תמצאי פתרון לבעיה הזאת.
היום, אגב, חשבתי על רעיון נחמד לסיפור:
תארי לעצמך עולם בלי אוננות, שבו כל אדם תלוי בזולת כדי להגיע לסיפוק מיני.
איך היה מתנהל עולם כזה?
זהו, עכשיו אני באמת הולך לישון.
אני מנשק אותך.
את שואלת:
'איפה?'
ובכן, מה את חושבת?"
איך ידע לבטא בו־זמנית אהבה ותשוקה מינית.
נימת כתיבתו השובבה כבשה את לבה שוב ושוב.
הקלילות שבה הפגין את תאוותנותו הציתה את יצריה.
היא הרגישה תמיד נקייה לצדו, מזוככת על־ידי ההתעלסות, מטוהרת ממשקעי היומיום שאך זה נראו בלתי ניתנים לעיכול:
יחסי אנוש סבוכים, ספקות.
ולמרות זאת עמדה פה, בתוך הקהל הזוהר הזה שכבר מזמן הפנה עורף לאמנות וכעת התרכז בביצוע צעדים, תנועות והעוויות.
ריקוד שהכירה מערבי פתיחה רבים כל־כך.
כוריאוגרפיה שהייתה לה מטרה אחת ויחידה:
עלייה בסולם ההצלחה.
למרות זאת עמדה פה, כמעט צמודה לציור ססגוני, נדחקת אליו על ידי גבר שעורר בה לכל היותר גיחוך.
גבר מגודל.
מגודל יתר על המידה.
גופו שימש בסיס לפנים שתוויהן נאים אך חלקים וחסרי הבעה.
זרועות כשל תמנון:
רכות ונטולות רחמים.
האם זרועות כאלה מזמינות התרפקות?
אם תזדקק לכסף להקמת עסק כלשהו, יוכל כמובן לסייע לה, שמעה את המחזר אומר לה.
עלה בדעתה שעדיין לא נגע בה, אפילו לא במקרה, או כביכול במקרה, אגב הושטת כוסית שמפניה.
"אבל למה לך להתאמץ?" הוסיף ואמר.
אכן, אם תינשא לו, לא יהיה בכך כל צורך.
עכשיו דווקא ניסתה להקשיב לדבריו, להבין אם מסתתר בהם שמץ של לעג עצמי.
היא הישירה אליו מבט.
אבל הוא השיב לה מבט נחוש, כאילו הנושא הבא בשיחתם הוא עיצוב חדר הילדים.
מעל כתפו ראתה יאנה שהאולם התרוקן אט־אט.
גם חנה סימנה בפיהוק מופגן שרצונה ללכת.
העמידה הדחוקה נעשתה מעיקה.
החלל מאחורי המחזר הלך והתרחב, ואילו החלל בינו לבינה הלך והצטמצם.
המחשבה ששטף דיבורו משתלשל מפיו כמו איבר מין זכרי עדיין הצליחה להעלות חיוך על שפתיה.
אבל העובדה שאיבר זה כמעט הדביק אותה אל הציור שמאחוריה זעקה לתגובה.
ורצוי שתהיה עוקצנית, חשבה לעצמה.
היא נזכרה בהנאה המרתקת שהפיקה בילדותה מנגיעה בציורים ובפסלים.
היא שמרה סרטים שבהם צולמה כילדונת בת ארבע בחצאית קצרצרה, מתרוצצת בגן פסלים, מחבקת ומלטפת את הקימורים, מפעם לפעם טומנת את ראשה בחללים כמו מבקשת להתחבא בהם.
אבל עכשיו, כשגבה נדחק אל בד הציור השטוח, נעלמה כל אשליה של מיניות ושל חום.
זהו.
די.
עליה להסתלק מכאן.
היה טוב, וטוב שהיה.
ללחוץ ידיים, ולא להתראות.
אם האיפוק, הלעג ואפילו העלבון שנקטה בזה אחר זה — כלי הנשק של נשים יפות — אינם מסוגלים לעצור את המתקפה שלו, אין ברירה אלא להפעיל תחמושת כבדה.
הומור רצחני.
מחשבה זדונית חלפה במוחה.
אולי תאמר לו שהיא עקרה?
אבל אסור לפתוח פה לשטן.
ואולי תזעזע את שמרנותו ותספר לו על ההפלה שעברה?
איך לכל הרוחות נקלעה לסיטואציה הזאת, המחייבת צעדי ייאוש כאלה, הומור שחור כזה?
האיש אכן היה עקשן במיוחד, אבל היא הייתה מנוסה במצבים כאלה.
מי כמוה ידעה לנפנף גברים בלי להעליב אותם, בנועם הליכות, בנינוחות מתריסה?
מילא, עליה להשתחרר ממנו ויהי מה, ולכן אמרה את מה שאמרה:
"סליחה, אדוני, אבל אני חייבת לרוץ.
אני מתגעגעת לילדים שלי, באמת מתגעגעת.
היה נעים מאוד לפגוש אותך."
וראתה את ההבעה המופיעה, לראשונה, על פניו.
הן קפאו והחווירו.
מרגע זה לא היה לה כל קושי לפנות אל הדלת.
לעומת זאת היה לה קושי רב לנתח את האירוע לאחר מעשה.
מה גרם לה לבלות שעה ארוכה כל־כך בחברת הטיפוס הזה?
היא חשה צורך לקרוא את עצמה לסדר.
בעיקר כעסה על הפאסיביות שלה.
העובדה שחשבה על ריק במשך כל המסיבה לא יכלה לשמש לה תירוץ.
למרות הסתייגותה נסחפה אל תוך הרפתקה.
אל תוך מסע גישוש באזור שאין בו פינות חדות, שאין בו סכנות ומלכודות.
ודאי לא חסרו מילים מפוצצות בעלות צליל מקצועי כדי להגדיר את התנהגותה.
בעודה יושבת זקופה במיטתה ומעלה על שפתיה חיוך מהורהר — כך בערך דמיינה חיוך של פסיכיאטר — ניסתה לאבחן את המקרה.
וכך הצטייר בעיניה:
כל מה שעמד בסתירה לאופייה התגלם בגבר הזה שכרכר סביבה כמו כלבלב מתלקק:
הלהט המתנשף שאין בו תשוקה;
הנוחיות והביטחון הטמונים בחיים חסרי אהבה.
בקיצור, כנראה נמשכה אל הקסם של ה"שונה", של חיים מאורגנים שאין בהם נקודות תורפה, כמשאלתה של דורותי פארקר.
גם שנאה עצמית שיחקה כאן תפקיד, חשבה לעצמה.
שארית אחרונה של שנאה עצמית עודדה אותה להיסחף אחר פלירטוט שאינו ראוי להיקרא פלירטוט, כיוון שנעדר ממנו מרכיב המשחק, ההנאה, הזיהוי.
אכן מלכודת.
היא נזכרה בכמה שורות שכתבה פעם בפנקס:
"השאיפה התמידית הזאת לנהוג על פי הנורמה.
בסופו של דבר תמיד מהדהדת בי הידיעה שבגדתי בעצמי.
מה לי ולנורמה?" דמעות עלו בעיניה כשחשבה על
הנערה שרכנה מעל הפנקס כדי לכתוב שאינה שייכת לנורמה, כאילו רצתה לשלול את נכונות הקביעה הזאת על ידי עצם כתיבתה.
כאילו ביקשה להכיר סוף־סוף בזכותה להיות דעתנית והפכפכה.
היא עצמה את עיניה וניסתה לייצב את נשימתה.
כעת, בעיניים עצומות, הרגישה עד כמה נעים ומפנק לשכב כאן, עד כמה מרגיע הרעש הדליל העולה מן הרחוב והחודר פנימה.
וכך שכבה, ערימת עצבים ורגשות — את הגו, הגפיים והקרביים לא כללה בחשבון — שקועה בניתוח עצמי.
למה לא יכלה פשוט ליהנות מהגוף שלה, המותאם להפליא לשכיבה מפנקת זו?
למה הייתה חייבת לפרוש את נפשה על שולחן הניתוחים?
כמה אבסורדי הדבר.
להימצא בניו יורק, מרכז העולם, אותו גן עדן של שטחיות ותרפיה קבוצתית, ולרצות לחדור לנבכי נשמתה.
כמה טיפשי ומגוחך.
עצם המחשבה עוררה בה עליצות.
היו ימים שבילתה בהם בשיא הנינוחות.
בימים האלה פתחה את לבה למנהטן ושוטטה לאורכו ולרוחבו של האי, בלי כיוון מוגדר אבל תמיד לכיוון מסוים, משולהבת מהחופש שהעניק לה גודש העיר.
היו גם ימים שבהם שקדה על תוכניותיה.
אבל בעצם לא התבטלה אפילו לרגע.
שוב ושוב שאלה את עצמה:
"מה חסר לו לאדם?"
דבר אינו חסר לו, היה הספקן עונה.
האדם מלא עד גדותיו בזבל, באשליות, באמונות קלוקלות.
אבל אולי אפשר לדחוף עוד משהו?
היה האופטימיסט שואל.
תשכח מזה, היה הספקן אומר.
הרי תצטרך לגרום לו לפנות דברים קיימים כדי ליצור מקום לחדשים.
והעצירות היא שם דבר אצל האדם.
הוא לעולם לא יוותר על הזבל שאגר בחייו.
אם כך, היה האופטימיסט אומר, צריך לשכנע אותו שהזבל שלך משובח.
שכדאי לו להמיר את שלו בשלך, בזבל שתורם לעצירות.
אינספור התדיינויות כאלה חלפו במוחה.
יאנה בחנה מבחר מוצרים בחנויות כל־בו, סקרה דוכני פרחים, ביקרה בגלריות אמנות, ושקלה בעד ונגד.
היא מנתה יתרונות וחסרונות, התאהבה ברעיונות ושללה אותם, חזרה וביקרה בחנויות כל־בו, שוב השוותה, שוב שקלה בעד ונגד.
אמרה על עצמה שהיא מטורפת, התגעגעה הביתה, שוחחה עם בעלי זיכיונות ומנהלי עסקים, שקלה בעד ונגד, ולבסוף החליטה:
הזבל המשובח מכולם הוא שוקולד.
מה חסר לו לאדם בניו יורק?
שוקולד!
בכל מקום נתקלה במותגים נחותים בלבד, קקאו באיכות נמוכה, שוקולד בלי נשמה.
היא שוחחה עם בעלי המרכולים המובילים וקבעה פגישות.
פגישות בנושא שוקולד.
הקסם שבפשטות.
אין ספק ששוקולד הוא בסיס מצוין לזבל, חשבה כששבה ללופט, והתגלגלה מצחוק על יומרתה.
נכון, אין לייחס לשוקולד איכויות אמנותיות או מאפיינים אינטלקטואליים, אין לראות בו מקור לציטוטים נעלים או התחלה של מפנה היסטורי.
שוקולד גם אינו מוצר בריא במיוחד )אף שבטוחה הייתה בהשפעתו האנטי־ דיכאונית(.
אבל דבר אחד ידעה:
שוקולד הוא מוצר טעים.
כלומר, השוקולד שלה.
יאנה גדלה בחבל הֶט חוֹי שבמחוז צפון־הולנד, במרחק קילומטרים אחדים ממפעל שוקולד גדול.
כשנשבה רוח צפון־מערבית היה האזור כולו, כולל היער ושטחי האברש הסמוכים, אפוף בריח שוקולד.
לאחר שירד גשם היה הכול מתכסה בשמיכה של שוקולד, ריח קקאו חודרני ותפל, שהשתיק אפילו את הציפורים.
היער דמם, ומאחר שלא נשמע קול אפילו בהקשבה דרוכה, היה מתעורר בה הדחף לנשום עמוק, וריאותיה היו מתמלאות בשוקולד.
ריח זה, שהעיק עליה בצעירותה, שנקשר לכל מה שהטיל עליה מועקה, היה עתה לניחוח ששאפה מלוא ריאותיה.
בעצם לא מדובר היה בשוקולד.
מדובר היה בהתנערות מכל השמיכות שהונחו עליה בידי אחרים, בהתכחשות לכל ההרגלים והציפיות שהחזיקו בה באחיזת חנק.
באותו יום כתבה לריק.
היא חתמה את המכתב בציור של בובה מרשימה, שחיוך של אושר נסוך על פניה ושיער סמור על קודקודה, כעין כתר של דיו.
מעליה כתבה:
יאנה.
ועל ידה:
פסל החירות.
בעצם, תהתה, איך ייתכן שפסל מקובע מסמל חירות?
מובן מאליו שזו קלישאה.
אבל קלישאות, כשיודעים להתחבר אליהן ברגע הנכון, יכולות להפוך לאמיתות רבות־משמעות.
בניין האמפייר סטייט היה לגביה אחת מאותן קלישאות.
יעד מבוקש, חביב התיירים, מקום מפגש לחיות עדר.
גוש אבן מזדקף, שמספק פורקן חסר תקדים לכל המבקרים בו.
אבל כשעמדה שם למעלה והשקיפה על העיר בשעת השקיעה, הבינה שזהו רגע יחיד במינו, שזו מתנת אלוהים, על אף ההתמודדות שקדמה לה לאורך המסע אל על — ריח של זיעה ישנה, נגיעות מגושמות של תיקי גב.
במרומי המגדל הייתה פתאום שפה אחת לכולם, שפת ההשתאות וההתפעמות, שפה נטולת אוצר מילים.
ככל שהחשיך היום הלכה העיר והתפשטה.
עוד ועוד אורות נדלקו.
עמוק מתחתיה, בבקיעים שבין הבניינים, נעו אלפי מכוניות והפיקו המהום עמום.
היא עקבה במבט אחר שורות הפנסים האחוריים האדומים — כאינספור עיניים מודלקות — הפונות לכיוון ברוקלין.
העיר דמתה לחיה ענקית שרובצת על הקרקע וזוקרת את ראשה, מבוהלת מפעם לפעם על ידי אזעקות.
והיא מעל כל זה, וכל כולה מלאה בחלום השוקולד שלה.
אכן כן.
כל חייה התעכבה בצד הלא־נכון של האוקיינוס.
היא עצמה את עיניה ושאפה את אוויר העיר, אבל בעצם התכוונה להקשיב לקול הפנימי שלה.
ככל הידוע לה לא נסחפה ולא איבדה את חוש המידה, אף שניצבה במרומי אחד הבניינים הגבוהים בתבל.
ועם זאת, מוזר לחשוב שהיא נמצאת עכשיו בצדו הנכון של האוקיינוס האטלנטי, ואילו כל היתר, ריק, אמהּ וכל ידידיה, טועים.
ואולי מבחינתם הולנד היא דווקא הצד הנכון?
אבל פירוש הדבר...
שבינה לביניהם מפריד אוקיינוס.
חרדה אחזה בלבה והתפשטה אל גפיה, ובעודה תופסת את המעקה פקחה עיניים.
בינתיים כבר החשיך היום לגמרי.
העיר הפרושה לרגליה ניבטה אליה מתוך האפלה כהארה.
היא חייבת לשכנע את ריק.
היא תספר לו הכול.
אבל הוא...
שקוע עד צוואר באדמת הולנד.
לשונו מסובכת בשפה ההולנדית, הוא כבול אליה בשרשראות ומאוהב בה.
האם תצליח אי פעם לשחרר אותו משם?
מי יודע, אם יעפיל לגובה הזה, אולי יבין שהוא יכול לדבר ולכתוב בשפתו בכל מקום שהוא?
היא מוכרחה לרדת, עכשיו, מייד.
עוד מבט אחד אל כל האור המבצבץ מתוך החשיכה.
ועכשיו מהר־מהר, למטה.
כולם הצדה, בבקשה.
אתה שם, תן לעבור.
תזוז כבר.
אני רוצה לרדת.
המעלית מלאה.
אולי יש עוד מקום בשבילי?
אני חייבת להיכנס.
רק אדם אחד, אי־אפשר להכניס עוד אדם אחד?
נו כבר, תרדי.
כמה זמן לוקח לה, למעלית הזאת?
בסך הכול מאה ושתיים קומות.
מונית.
תמיד כשצריכים אותן...
הנה, מונית עוצרת.
קדימה, תנועה מטופשת.
רמזור מטופש.
סוף־סוף.
לפתוח את הדלת, לעלות במדרגות.
הטלפון, איפה הטלפון.
אוף, איזה טמבל, הקו תפוס, שוב הוא מקשקש.
נו, תרים כבר את השפופרת.
תענה כבר.
"ריק, אתה חייב לבוא."
יאנה התעוררה באישון לילה.
היא שמעה את תקתוק השעון המעורר אבל לא ידעה מה השעה.
היא לא הספיקה לאכול.
לאחר שיחת הטלפון עם ריק רצתה תחילה לשמוע תקליט — פרסל, המוזיקה האהובה עליה — כדי להתנחם, ועד מהרה נרדמה.
תמיד כשהאזינה למוזיקה הזאת הייתה נרגעת, הייתה צונחת לתוך מרחב הזמן, ותזזית היום, חוויות העיר, היו מתמוססות.
מה אמר לה?
לא מכבר כתבה לו:
"חיית מחמד שלי, טיפשון מלא זרע, מי ייתן ונחכים שנינו יחד." עכשיו תהתה אם המשאלה הזאת תתגשם אי
פעם.
הוא אמר לה שהוא עסוק מעל הראש, שיש לו הרבה פגישות, שהוא חייב לכתוב, שהוא בעצם לא יכול להשתחרר...
עליו לשקול את העניין בכובד ראש.
"קשקוש!" קראה, "שטויות!" ועוד כהנה וכהנה אמירות פחות
מעודנות מאלה.
אמירות נוקבות בהולנדית מחודדת, דקירות ומהלומות שהדרך היחידה להתמודד אתן היא לאטום את האוזניים.
לא מזמן כתבה לו מכתב באותה רוח, בניסוח קולע יותר, פחות לוחמני ולכן לכאורה פחות קטלני.
היא עצמה צחקה על האיום הסמוי שעלה מההתנסחויות המפותלות שלה.
היא ידעה שריק מסוגל להעריך גם את ההומור שבהן:
"הלוואי שתיישם בחיים הפרטיים שלך את התושייה והיצירתיות שאתה מגלה בעבודתך.
התרמיל הזה, המלא וגדוש בידע ובתארים, בסופו של דבר אין בו די."
היא מתחה קו מתחת למילה "די".
היא לא הייתה בטוחה במשמעות המדויקת, אבל ידעה למה היא מתכוונת.
"בסופו של דבר אין בו די..." לאיזו מטרה?
אין בו די להגשמת חיים מלאים.
אין בו די להגשמת חיים משותפים אתי!
שוב צחקה.
הפעם בגלל התעוזה שלה.
ואז התמתחה, ובתנועה אחת מהירה קמה מהמיטה.
היא הדליקה את האור, ראתה שהשעה כמעט שתיים לפנות בוקר והכינה לעצמה כריך.
אחר־כך התקלחה.
היא עקבה במבט אחר המים הניגרים על גופה בטיפות גדולות, קליעים זעירים שחולפים על פני חמוקיה, יורדים בין שדיה, מחליקים על בטנה וירכיה.
ריק היטיב להתמצא באזורים האלה, חשבה.
שוב עוררה לחיים את פרסל אהובה, ואז נשכבה על המיטה.
רגיעה מענגת נחתה עליה, מהולה בריגוש קל.
היא חשה כיצד גופה הולך ומתקרר.
היא ליטפה את בטנה, מדדה את מותניה — לשביעות רצונה המלאה — והניעה את ידיה בסיבובים על ירכיה.
לאחר מכן מעכה את שדיה, בערך כמו שריק נהג למעוך אותם.
אבל התחושה הייתה שונה.
שונה לחלוטין.
משהו השתנה:
אזעקה הופעלה פתאום במוחה.
בתנועות חפוזות החלה למשש את שדיה, בשכיבה על הגב, כהרגלה.
תירגעי, אמרה, תירגעי.
בעיניים עצומות בדקה את עצמה, מרוכזת כולה במלאכה, בידיים עצבניות.
העולם:
שתי ידיים, שני שדיים, אזעקה מחרישת אוזניים, וגוש שאינו אמור להימצא שם.
האם באמת הרגישה אותו?
כן, פה.
היא ידעה, בעצם מייד הבינה שמשהו אינו כשורה.
אינטואיציה נשית הנחתה אותה, חוש הומור שטני.
היא החלה לבכות, לייבב, לטלטל את זרועותיה בלי לרצות לגעת בשום דבר.
היא זינקה מהמיטה, התרוצצה בחדר כמו חיה רדופה ושוב צנחה על המיטה.
היא נחתה על בטנה והשתטחה על המזרן במלוא משקלה, כדי לחוש את כל גופה בבת אחת, גוף חי, חזק וגמיש.
לאחר מכן התהפכה על הגב ומבעד לדמעות הביטה בתקרה.
כעבור רגעים אחדים תפסה שהיא מנסה לזהות תבנית סדורה במרקם הסבוך של התקרה.
בעזרת ידיה, המורמות מעל ראשה, עקבה אחר הקווים, החורים והסדקים שבמשטח הגבס — עיסוק משיב נפש בהיותו מופשט, ביכולתו להסיח את דעתה מהדבר העכור שהשתלט עליה:
מועקה שביטלה את שמחת החיים ושיתקה את כוח הרצון.
אט־אט, בעודה עוקבת אחר צלילי פרסל, חשה שהיא שוקעת לתוך רגיעה מקפיאה.
פרסל בניו יורק, חשבה, הייתכן ניגוד גדול מזה?
מוזיקה עילאית שצליליה מפכפכים ברכּוּת, בתוך מערבולת הרעש וההמולה.
צריך לטלפן לריק.
השעה שם כבר תשע בבוקר.
הוא מוכן לצאת לדרך, אמר.
הכול ארוז ומסודר.
עוד היום יהיה אצלה.1
יוֹרְגֶן הוֹפְמֵיסְטֶר עומד במטבח ופורס דג טונה לקראת המסיבה.
בידו השמאלית הוא אוחז בדג הנא.
הוא משתמש בסכין כמו שלימדו אותו בסדנה "לִמדו להכין סושי וסשימי", שהשתתף בה לפני חמש שנים יחד עם אשתו.
לא להפעיל יותר מדיי לחץ, זה הסוד.
דלת המטבח פתוחה למחצה.
תקוותיה של טִירְזָה מתגשמות:
בחוץ חם והביל.
כבר כמה ימים היא עוקבת בקדחתנות אחר התחזית, כאילו הצלחת המסיבה שלה תלויה במזג האוויר.
באי המסיבה יוכלו תכף להשתלט על הגינה.
צמחים יידרסו.
צעירים יֵשבו על מדרגות העץ המוליכות אל הסלון, אחרים ישתרעו על ארבעת כיסאות הגן שהוֹפְמֵיסְטֶר רכש כשהם באו לגור כאן.
ועוד אחרים יפלשו למחסן הקטן, שבו כבר הזדמן להוֹפְמֵיסְטֶר למצוא שאריות של מסיבה:
בקבוקי בירה ריקים, כוסות יין חצי־מלאות ליד המכסחת, בקבוקים בעלי שמות אקזוטיים מסביב למסור השרשרת, שבעזרתו הוא נוהג לגזום את עץ התפוח בסופי שבוע באביב ובסתיו.
שקית צ'יפס ששכחו לפתוח ושאת תכולתה חיסל בוקר אחד מתוך היסח הדעת.
טִירְזה כבר ערכה מסיבות בעבר, אבל הערב הזה שונה מערבים אחרים.
מסיבות הן כמו חיי אדם, הן יכולות להיכשל או להצליח.
טירזה אמנם לא אמרה דבר, אבל הוֹפְמֵיסְטֶר מנחש שהרבה מאוד תלוי בערב הזה.
טירזה, בתו הצעירה, המוצלחת בבנותיו.
המושלמת, גם פנימית וגם חיצונית.
שרוולי חולצתו של הוֹפְמֵיסְטֶר מופשלים.
כדי להגן על החולצה מפני כתמים הוא לובש סינר, מתנה שקנה פעם לרגל יום האם.
הוא נראה גברי יותר מן הרגיל.
הוא לא התגלח זה שישה ימים.
הוא לא התפנה לזה.
בבקרים, מרגע שקם, עלו בו מחשבות שלא באו לו קודם לכן, לא באותה עוצמה:
תוכניות, זיכרונות מהתקופה שהילדוֹת רק החלו לזחול, רעיונות שנראו לו מבריקים בשעת בוקר מוקדמת.
עוד מעט ילך להתגלח.
ייצוגי ושרמנטי, כך הוא רוצה להיראות.
כך יראו אותו באי המסיבה:
גבר שחייו לא היו לריק.
הוא יסתובב בין האורחים ויגיש להם סושי וסשימי, ערוכים בקפידה על מגש שנקנה במיוחד למטרה זו בחנות היפנית.
הוא יחליף כמה מילים עם אורח זה או אחר, ויאמר באגביות:
"אולי תנסה את הקלמארי." הורה שמבטל את עצמו, זה מה שהוא יהיה.
סוד ההורות:
לבטל את עצמך.
אהבת הורה היא קורבן שמקריבים מתוך שתיקה.
כל אהבה היא קורבן.
כלפי חוץ הוא לא יסגיר שום דבר.
וגם אין לו מה להסגיר.
יהיו כאלה שיברכו אותו על ציוניה המרשימים של טירזה.
מורה זה או אחר שהוזמן למסיבה ישאל אותו על תוכניותיה של טירזה, והוא יענה בעודו מחזיק את המגש בידו:
"קודם כול היא תיסע לחו"ל לזמן מה.
נמיביה.
דרום־אפריקה.
בוצוואנה.
אחר־כך היא תחזור ללמוד באוניברסיטה." מארח למופת, זה מה שהוא יהיה,
אחד שעיניו פקוחות לשישה כיוונים בו־זמנית.
הוא לא רק יספק מזון ומשקאות לאורחים, אלא גם יעקוב בדריכות אחר הבודדים והזנוחים.
אלה שאין להם עם מי לשוחח מלבד הכוס שבידם או הסושי שעל צלחתם.
הוא יבדר את באי המסיבה הביישנים ויארח להם לחברה.
וריקודים, יהיו גם ריקודים.
הוֹפְמֵיסְטֶר תוחב את ידו לתוך דלי מלא אורז פושר, הוא לש את האורז, ובתוך כך הוא בוחן את מסגרת דלת המטבח, כאילו זו הפעם הראשונה שהוא עומד וטורח כאן ליד השיש.
הוא רואה את הצבע המתקלף, את הכתם הדהוי שעל הטפט הסמוך למסגרת, היכן שפגעה פעם נעל שטירזה העיפה לעבר ראשו.
לפני שעשתה זאת צעקה "מטומטם".
ואולי היה זה לאחר מעשה, הוא כבר לא זוכר.
מזל שהשמשה נותרה שלמה.
הוא מביט באורז שבכף ידו.
אצל היפני זה יוצא תמיד יותר טוב.
הסושי של הוֹפְמֵיסְטֶר חסר צורה.
הוא מתפלא על הדבֵקות שבה הוא לש את האורז, כשם שהוא מתפלא על שטויות שעשה בעבר.
מסוג השטויות שלא מזיקות יתר על המידה.
הוא מעיף עוד מבט אל הצבע המתקלף.
הצבע מזכיר לו את עורו.
יש לו משחה לעור, אבל כבר כמה ימים לא יצא לו למרוח אותה.
בעודו לש את האורז הוא מתחיל להרהר על מכירת הבית הזה, ביתו.
תחילה הוא לא מייחס רצינות להרהור, הוא מדמה אותו למחשבות שחושבים על דברים שממילא לא יתממשו.
למשל, על הקפאת גופתך כדי שתוכל להתעורר לחיים בעוד מאה שנה.
אבל אט־אט הוא משתכנע.
הזמן בשל לכך.
כמה זמן עוד יחכה, ולְמה יחכה?
בעבר היה ממהר לבטל הרהורים שכאלה.
ביתו היה גאוותו.
עץ התפוח ששתל במו ידיו היה ילדו השלישי.
הוא אמנם כבר שקל להיפטר מהבית ומעץ התפוח כשהגיעו מים עד נפש, אבל לשווא.
זה היה בלתי אפשרי, בלתי מתקבל על הדעת.
לאן היה עובר עם משפחתו?
את עץ התפוח כבר לא היה אפשר לעקור מהאדמה.
הוא היה כבול לבית הזה, הוא היה כבול לכל דבר.
וכשחברים ומכרים התקשו למנות את שבחיו של הוֹפְמֵיסְטֶר — וזה קרה מפעם לפעם — היה תמיד מי שהעיר:
"אבל יורגן גר בשכונת יוקרה."
שכונת יוקרה.
לגבי הוֹפְמֵיסְטֶר היה זה ערך עליון.
שאיפות צריכות להתנקז לכיוון כלשהו.
לרוב הן מתנקזות לכתובת.
הוא סיגל לעצמו נימת דיבור נוקשה בכל פעם שנקב בשם הרחוב שלו.
כאילו זהותו, קיומו וכל מה שייצג התלקטו באותו רצף של שם רחוב, מספר בית ומיקוד.
יותר משהעיד עליו השם הוֹפְמֵיסְטֶר עצמו, יותר משהעיד עליו מקצועו או התואר האקדמי שהצמיד לפעמים לשמו בלי לחטוא לאמת, העיד המיקוד שלו מי הוא ומי הוא רוצה להיות.
הוא כבר לא צריך לגור בשכונת יוקרה.
ההבנה שהצורך הזה חלף מצטיירת לו פתאום, בעודו פורש פרוסת טונה על גוש האורז, כגאולה.
הוא מבוגר מכדי שיפטרו אותו, כך הובהר לו.
ומי שמבוגר מכדי שיפטרו אותו גם מבוגר מכדי שיגור בשכונת יוקרה.
כשהמחלקה הסיעודית מרוחקת עשור אחד לכל היותר, אין לזה עוד חשיבות.
הוא מכיר אנשים בני גילו שכבר סובלים מדמנציה.
נכון שהפריזו בשתיית אלכוהול.
להסתלק מהבית הזה, מהשכונה הזאת, מהעיר הזאת — זה כל מה שעולה על דעתו כשהוא מנסה להעניק משמעות למושג "פתרון".
יש אנשים שקמים בבוקר והם אומרים בלבם:
חייבים למצוא פתרון למצב הזה, כי כך זה לא יכול להימשך.
הוֹפְמֵיסְטֶר הוא אחד מהם.
הילדות עזבו את הבית או עומדות לעזוב אותו, עבודתו התמוססה לכדי עיסוק חסר תוכן, שבינו לבין יצירתיות אין ולא כלום, שכל מהותו היא המְתנה.
הוא יכול לנסוע מזרחה.
בעבר, כשלמד גרמנית וחיווה דעתו על משוררים אקספרסיוניסטים כאילו הכיר אותם אישית, תכנן לעבור לברלין ולחבר שם את הספר הגדול על השירה האקספרסיוניסטית.
הוא יכול לעשות את זה עכשיו.
לעולם לא מאוחר לכתוב ספר כזה.
הוא יתגעגע למיקוד שלו, לרושם שכתובתו עושה על אנשים מסוימים.
להילת ההצלחה הדובקת בה.
לניחוח התהילה.
אבל בתו הצעירה עומדת לנסוע לאפריקה, ולכן מוטב שגם ייפרד מהמיקוד שלו.
ממילא כבר לא יהיה צורך להשתתף באסיפות הורים, או ללחוץ יד של מורה.
על מי עוד יהיה עליו לעשות רושם?
הוא נוכח לדעת שמה שקושר אותו למקום הזה אינו אלא רגשנות ופחד מפני שינוי.
הוֹפְמֵיסְטֶר הגיע לשלב בחייו שבו הוא זקוק בעיקר למזומנים ולדרך מילוט, למוצא, ועל כן הוא מחליט שלא להיכנע לרגשנות ולפחד.
בחמת זעם הוא חותך את דג הטונה.
כך בדיוק עושה זאת אשף הסושי:
צַ'ק, צַ'ק, צַ'ק.
הדג צריך לקדם את פני הסכין כמו שמקדמים פני חבר.
הוא מכניס פיסת טונה לפיו.
החסילונים מונחים על צלחת קטנה, הם ממתינים לאורז שלהם.
הבוקר נסע לדִימֶן כדי לעשות קניות בחנות הסיטונאית לממכר מזון.
תחושת הדג הנא על לשונו של הוֹפְמֵיסְטֶר מענגת אותו.
טריוּת.
זה העיקר כשמכינים סשימי.
פרקים ראשונים נוספים >>>__________________________________________________________ העברתי את אבא לקומה העליונה.
תחילה הושבתי אותו על כיסא, ולאחר מכן פירקתי את המיטה.
הוא נשאר שמוט על הכיסא כמו עגל שזה עתה נולד, עוד בטרם ניקתה אותו לשון אמו, ראשו מיטלטל כה וכה, עיניו לא נאחזות בשום מקום.
משכתי את השמיכות, הסדינים ויריעת הריפוד מעל המזרן, השענתי את המזרן ואת לוחות העץ אל הקיר, והתרתי את הברגים המחברים את חלקי מסגרת המיטה.
השתדלתי לנשום דרך הפה ככל האפשר.
את החדר למעלה — חדרי — כבר רוקנתי קודם לכן.
"מה אתה עושה?" שאל.
"אתה עובר דירה," אמרתי.
"אני רוצה להישאר פה."
"לא."
את המיטה שלו הוא יכול לשמור לעצמו.
מחצית המיטה קרה זה למעלה מעשור, אבל הצד המיותם עדיין מעוטר בכר.
בחדר למעלה שוב הרכבתי את המיטה באופן שצד הרגליים פונה אל החלון.
מתחת לכרעי המיטה הנחתי קוביות הגבהה.
הצעתי את המיטה בסדינים נקיים ובזוג ציפיות נקיות.
אחר־כך העליתי את אבא במדרגות.
משהרמתי אותו מהכיסא נעץ בי מבט, ולא הסיר אותו מעליי עד שהשכבתי אותו על המיטה ופרצופינו כמעט נגעו זה בזה.
"אני יכול ללכת לבד," אמר רק אז.
"לא, אתה לא יכול," אמרתי.
מבעד לחלון ראה דברים שלא ציפה שיראה.
"אני שוכב גבוה," אמר.
"כן.
עכשיו אתה יכול להסתכל החוצה ולראות משהו חוץ משמים."
גם בסביבה החדשה ולמרות המצעים הנקיים שרר ריח מחניק;
הוא הדיף ריח של עובש.
פתחתי כנף אחת של החלון וקיבעתי אותה בעזרת וו.
בחוץ הייתה דממה, מזג האוויר היה קריר וצלול.
בצמרת המֵילָה המעוותת שבגינה הקדמית לא נותרו אלא עלים מקומטים אחדים.
במרחק רב ראיתי שלושה רוכבי אופניים עוברים על הסוללה.
אילו זזתי הצדה צעד אחד, היה גם הוא יכול לראות את שלושת רוכבי האופניים.
לא זזתי ממקומי.
"תקרא לרופא," אמר אבא.
"לא," אמרתי.
פניתי לאחור ויצאתי מהחדר.
רגע לפני טריקת הדלת קרא:
"כבשים!"
על רצפת חדרו לשעבר נותר מלבן של אבק, שמידותיו קטנות במקצת ממידות המיטה.
רוקנתי את החדר.
את שני הכיסאות, שתי ארוניות הלילה ושידת האיפור של אימא העברתי לסלון.
באחת הפינות של החדר תחבתי שתי אצבעות מתחת לשולי השטיח.
"לא להדביק," שמעתי את אימא אומרת לפני עידן ועידנים, כשאבא התכונן לכרוע על ברכיו עם מְכל דבק בידו השמאלית ומברשת בימנית, ואנחנו כבר מסוחררים מהאדים החריפים.
"לא להדביק, כי בעוד עשר שנים אֶרצה להחליף את השטיח." צדו האחורי של השטיח התפורר לי בין
האצבעות.
גלגלתי את השטיח ונשאתי אותו דרך חדר החלב החוצה;
ושם, במרכז החצר, פתאום לא ידעתי מה לעשות בו.
הפלתי אותו ארצה במקום שבו עמדתי.
קְאָקים אחדים נבהלו מהחבטה הלא־ צפויה ופרחו מצמרות העצים שבשולי החצר.
רצפת החדר עשויה לוחות דיקט ששטחם המחוספס פונה כלפי מעלה.
העברתי בחטף את שואב האבק על רצפת החדר, ובלי לשייף את הלוחות כיסיתי אותם בשכבת צבע יסוד אפור בעזרת מברשת שטוחה ורחבה.
כשמרחתי את הפס האחרון, לפני הדלת, ראיתי את הכבשים.
כעת אני יושב במטבח וממתין שהצבע יתייבש.
רק אז אוכל להוריד מהקיר את הציור הקודר המציג עדר כבשים שחורים.
הוא רוצה להסתכל על הכבשים שלו;
ובכן, אתקע מסמר בקיר ליד החלון ואתלה עליו את הציור.
דלת המטבח פתוחה, והדלת הפונה מהסלון אל החדר פתוחה אף היא.
ממקום מושבי אני שולח מבט מעל שידת האיפור וזוג ארוניות הלילה אל הציור.
אבל הוא אפל ודהוי, וככל שאני מביט בו, אני לא מצליח לזהות כבשים.