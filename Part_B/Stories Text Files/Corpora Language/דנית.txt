זה היה בלילה שהקומיקאי דִירְק פַּסֶר מת.
הוא התמוטט על הבמה.
הלב שלו כשל, הוא נלקח מיד באמבולנס לבית החולים, ובהגיעו לשם נקבע מותו.
זה היה ב-3 בספטמבר 1980, והסיבה שאני זוכר את התאריך בבירור היא שבאותו ערב החליטו אבא ואמא שלי לספר לי שהם עומדים להתגרש.
הם הודיעו את זה בארוחת הערב, ובאיזשהו מקום הרגשתי הקלה.
אולי עכשיו זה נשמע קצת אכזרי, אבל הם לא התאימו זה לזה, ולכן כשאמא אמרה שהם מתגרשים הסתפקתי בהנחת המזלג שלי על השולחן.
בסביבות השעה עשר שמענו את החדשות על מותו של דירק פסר, והיום אני כבר לא יכול להפריד בין שני הדברים:
בין מותו וביני, עומד בפתח דלת המרפסת ומתבונן בטחב שאבא הניח לו לצמוח בין אבני הריצוף.
בשנה וחצי הראשונות גרתי אצל אמא וביקרתי את אבא בבית הטוּרי שלו מדי שבועיים.
אבא בעצם לא ממש עבר לביתו החדש.
הוא ישן במיטה מתקפלת בחדר השינה הגדול, וכשהייתי אצלו אכלנו רק עוף בגריל.
ואז אמא מצאה לה חבר.
קראו לו הֶנִינְג, הוא חי לבד עם שתי הבנות שלו, ולעתים קרובות ישבנו כולנו בערב ושיחקנו קלפים בסלון.
אבל אבא היה עצוב כשביקרתי אותו.
הוא אמר לי כל הזמן שזה לא נורא.
מה לא נורא?
שאלתי.
שום דבר, אמר, אז דיברתי עם אמא והנינג ואמרתי שמאחר ששתי הבנות של הנינג גרות אצלם, וכדי להיות הוגנים כלפי אבא, אולי כדאי שאעבור לגור בחדר הקטן אצלו.
זה היה ב-6 ביוני 1982, וכשישבנו במכונית מחוץ לבית של אבא, אמא כל הזמן משכה בשרוולי הסווטשירט שלי ואמרה שתמיד יש דרך חזרה.
היא ליוותה אותי עד לפתח הדלת, לא יותר מזה, וככה קיבלתי את החדרון אצל אבא.
הוא ניסה לסדר את הבית יפה.
הוא הצמיד את הרהיטים לקירות והציב בסלון שולחן קפה ועליו מאפרה גדולה.
הוא גם השיג כונניות ספרים, והעמיד מיטת יחיד פשוטה בחדר השינה שלו, זהה למיטה שהיתה בחדרון שלי, שהיה נקי ויפה ומרווח.
אני לא יודע מאיפה הוא השיג את הווילונות, אבל הוא סגר אותם כדי להראות לי שהם עובדים.
בקיץ שבו גרתי אצל אבא היו גם דברים טובים וגם רעים.
בין הטובים היה המונדיאל, שנערך בספרד.
פאולו רוֹסי זכה בתואר מלך השערים עם שישה שערים, והחלוץ מצפון אירלנד נורמן וייטסייד שהיה בן שבע-עשרה וארבעים ושניים יום היה השחקן הצעיר ביותר אי פעם בגמר.
אבא ואני צפינו יחד בכדורגל, ובגלל השמש שיקדה בחוץ סגרנו את כל הווילונות.
הסלון החשוך, ריח המלפפונים החמוצים מעורב בריח מכשיר הטלוויזיה שהתחמם יתר על המידה היו דבר טוב.
אבל בפעמים הנדירות שיצאנו יחד, למשל לסופרמרקט, אבא לא התאפק וכרך את זרועו על צווארי כדי להראות שאנחנו שייכים זה לזה, וזה הרי לא עניין אף אחד.
התמזל מזלו של אבא להשיג את הבית, הוא אמר, ובמיוחד אהב את המרפסת הסגורה.
אפילו בחורף היה שם חם, אז אבא מילא אותה בצמחים מדבריים וקרא לה גן החורף.
בעוד הסלון, המטבח וחדר האמבטיה נראו גדולים, גן החורף היה צר ונעים.
לפעמים בערב, כשלא היה מה לראות בטלוויזיה, הוא רצה שנשב בו על כיסאות גן ונדבר.
אבא גידל סוּקוּלֶנְטים וצמחים ממשפחת הטַבּוריתיים, הוא השקה אותם בדשן נוזלי והם צמחו לגובה.
בין השאר הייתה לו קְרָסוּלָה, כך קרא לה, בגובה מטר וחצי.
יום אחד היא תהיה שלי, כי במקרה אמרתי שזה הצמח היפה מכולם.
לפעמים, כדי לשמח אותו, אמרתי שלאדמה החמה בגן החורף יש ריח של ג'ונגל.
פעמים אחרות אמרתי שהצמחים שלו כל כך גבוהים שכשהוא עומד ביניהם הוא נראה כמו טרזן.
הוא צחק וקרא לי קוֹרָאק, אבל לפני שהוא ואימא התגרשו לא היו לו שום תחביבים.
יכולתי בהחלט להמשיך לגור עם אבא שלי, אבל באמצע ספטמבר של אותה שנה אישה גרושה מהעבודה של אבא גילתה שגם הוא גרוש.
קראו לה מַרְגִיט.
יום אחד ראיתי אותה בגן החורף, פוסעת הלוך ושוב ובידה כוס יין לבן.
בזמן שאבא הסביר לה איך הסוקולנטים אוגרים בתוכם מים כמו גמלים, ראיתי שהיא מסתכלת על הטפט בסלון.
ואז היא הזמינה את אבא ואותי אליה הביתה ביום ראשון אחר הצהריים.
זה היה ב-30 בספטמבר 1982, התאריך שבו פג תוקפו של כרטיס קופת החולים של דירק פסר, אילו היה חי, ומה שאני הכי זוכר מאותו יום הוא שלמרגיט הזאת היה בן.
הוא ישב על הספה ונעץ בי מבטים חמוצים.
החזרתי לו מבטים כדי שיפסיק.
כשאבא שלי לא ראה הוא הוציא לו לשון.
אולי זה נשמע פרט שולי, אבל רק באותו רגע קלטתי באמת שאני היחידי שחושב שאבא שלי הוא משהו מיוחד.
למען האמת, רק האופן שבו ראיתי אותו מנע ממנו להיות סתם אדם אקראי וחסר חשיבות, שאפשר להחליף אותו בכל אדם אקראי וחסר חשיבות אחר.
בקיצור, אם לא אוהב אותו הוא יהפוך לחסר חשיבות, ואם הוא יהיה חסר חשיבות, אני אהיה במצב ממש מחורבן.
אז חתכתי לחתיכות את כל הרגשות כלפי אבא שלי והחבאתי אותם כמיטב יכולתי.
כלומר בתוך המחשבות.
הסתרתי חלק מתחת לשולחן הסלון, חלק בעציצים של מרגיט וחלק בפה המכוער של הבן שלה.
ככה הילד יצטרך למצוא את כל החתיכות לפני שיוכל שוב להוציא לשון.
אני לא יודע מה קרה באותו יום בין אבא שלי והמרגיט הזאת, אבל מאז לא ראיתי אותה, וכשעמדנו לעזוב לא הספקתי לאסוף את כל החתיכות שהחבאתי.
כשנכנסנו למכונית – אני זוכר שישבתי במושב הקדמי – לא העזתי בהתחלה להסתכל על אבא שלי.
ואז בכל זאת הסתכלתי, וזה היה מספיק.
אדם אקראי לחלוטין נהג במכונית, וכשלא ראה הוצאתי לו לשון.
לפי האנס כריסטיאן אנדרסן נוסח חדש:
נורית זרחי היה קר, קר נורא;
מושלג וחשוך לגמרי, והערב היה הערב האחרון של השנה.
בקור הזה ובחושך הלכה לאורך הרחוב ילדה קטנה ודלפונית, ראשה חשוף לרוח ורגליה יחפות.
כשעזבה את הבית, עוד היו כפכפים לרגליה.
נכון, אבל לְמה זה טוב?
אלה היו הכפכפים של אמהּ, שהיו גדולים מדי, והמסכנה איבדה אותם כשנחפזה לחצות את הרחוב, מבוהלת משתי מרכבות ענקיות שהתקדמו במהירות דורסנית.
כפכף אחד נעלם לגמרי, ואת השני חטף פרחח וברח איתו בחושבו שזה ישמש מצוין לעריסה כשביום זה או אחר יהיו לו ילדים משל עצמו.
כך שהילדה הקטנה התהלכה כשרגליה הקטנות העירומות אדומות וכחולות מקור.
היא נשאה שפע של גפרורים בסינורהּ הישן, וצרור מהם אחזה בידה.
לכל אורכו של היום איש לא קנה ממנה דבר ולא זרק לעברה אפילו מטבע.
היא גררה את עצמה, רועדת מִקור ורעֵבה – יצור קטן ומסכן.
פתיתי השלג כיסו את שׂערה היפה שצנח בתלתלים מופלאים לאורך צווארה.
אך היא לא חשבה עליהם אפילו פעם אחת.
מכל החלונות זהר אור נרות, וניחוח של אווז צלוי נישא באוויר.
היה זה כידוע לרגל ערב השנה החדשה;
כן, על זה היא חשבה.
בפינת שני בתים התיישבה מכוּוצת כולה, רגליה הקטנות משוכות לעבר גופה.
היא התקררה יותר ויותר, אבל לחזור הביתה לא העזה, כי לא מכרה אפילו גפרור אחד, ולא היה בידה אפילו מטבע בודד להביא איתה:
כך שוודאי תחטוף מכות מאביהּ, וממילא גם בבית שרר קור;
שם שרקה הרוח, מבעד לקש ולסמרטוטים שמילאו את חריצי הגג.
ידיה הקטנות נרדמו מרוב קור.
הוֹ!
גפרור יכול היה להציע לה חוֹם ונחמה, לוּ רק העזה לשלוף אחד מתוך החבילה, לשפשף בקיר ולהדליק אותו ולחמם את אצבעותיה.
שלפה גפרור אחד.
"פָּאף", איך זה התלהט!
איך זה בער!
זו היתה שלהבת בהירה וחמה, כמו נר, בעודה סוככת בידיה מעליו.
לילדה הקטנה נראָה כאילו היא יושבת לפני תנור ברזל גדול בעל רגלי מתכת מבריקות ועיטור מתכת מלמעלה.
האש הבוערת השרתה ברכה כזו;
היא חיממה באופן מופלא.
הילדה הקטנה מתחה את רגליה שיתחממו גם הן, אבל השלהבת הזעירה כבְתה, התנור נעלם, נותר בידה רק קצהו השרוף של הגפרור.
היא שפשפה גפרור נוסף בקיר.
הוא בהק בבהירות, ובמקום בו האור נפל, הפך הקיר שקוף כזכוכית והיא הציצה אל תוך החדר.
שם על השולחן נפרשה מפה לבנה, צחה כשלג ועליה הונחו כלי פורצלן משובחים.
אווז צלוי העלה ניחוחות של תפוחים ושזיפים מיובשים.
ומה עוד?
לאחר רגע האווז הוּרד מהצלחת הגדולה, ממש לגובה מבטה של הילדה הקטנה.
הגפרור כבה ודבר פרט לְקיר לח וקר לא נותר מאחוריה.
היא הדליקה גפרור נוסף.
עכשיו היא ישבה לרגלי עץ חג המולד המופלא ביותר בעולם, מקושט יותר מאותו עץ שראתה פעם מבעד לדלת הזכוכית בבית הסוחר העשיר.
אלפי אורות נצצו על הענפים הירוקים, ותמונות עליזות וצבעוניות, כמו שראתה בחלונות הראווה של החנויות, נשקפו אליה.
הילדה הקטנה הושיטה את ידיה לעברם כשהגפרור כבה.
אורותיו של עץ חג המולד גבהו וגבהו, ועכשיו הם נראו לה כאילו היו כוכבי השמים.
אחד מהם צנח והותיר מאחוריו זְנב-אש ארוך.
"אחד מהם מת הרגע", אמרה הילדה הקטנה.
כך אמרה לה סבתהּ הזקנה, האדם היחיד שאהב אותה ולא היה עוד בחיים.
"כשכוכב נופל, נשמה נישֵאת לאלוהים".
היא הדליקה גפרור נוסף ושוב חזר האור, ובַשלהבת הופיעה סבתהּ הזקנה, כה בהירה ובוהקת, כה נעימה, ופניהּ מלאות אהבה.
סוף אלטרנטיבי – למי שאוהב שמח אז, מבעד לקיר השקוף, יצא בעל הבית בבגדי חג, ואמר לילדה הקטנה:
"מה את עושה כאן בקור הנוראי?
בואי היכנסי אלינו הביתה, שם חם ונעים.
את לא יכולה להישאר ככה בחוץ, הרי תקפאי מקור".
"אבל", אמרה הילדה הקטנה, וחזרה ואמרה שוב, "אבל".
"אבל – כלום", אמר בעל הבית ומשך בעדינוּת את הילדה פנימה לחגוג את השנה החדשה.
סוף אנדרסני – למי שאוהב סוף עצוב "סבתא!" קראה הילדה הקטנה, "קחי אותי איתך!
אל תיעלמי כמו התנור החם, כמו ניחוח האווז הצלוי וכמו עץ חג המולד המופלא!" והיא שפשפה את צרור הגפרורים כולו כנגד הקיר, מפני שרצתה להיות בטוחה שתשמור את סבתהּ בקרבתה.
והגפרורים הפיצו אור נפלא, בהיר מזה של אור הצהריים.
מעולם לא נראתה סבתהּ גבוהה כל כך ויפה.
היא לקחה את הילדה הקטנה על זרועה ושתיהן התעופפו אל תוך האור הבהיר והעליז, גבוה כל כך, אל מעבר לכול –לקור, לרעב, לפחד – שתיהן היו עם אלוהים.
אבל בפינה, בשחר הקר, ישבה הילדה המסכנה בלחיים בוערות ובפה מחייך, שעוּנה כנגד הקיר, קפואה למוות, בערב האחרון של השנה החולפת, עזובה ונוקשה עם גפרוריהּ, שצרור אחד מהם היה שרוף לחלוטין.
"היא רצתה להתחמם", אמרו האנשים.
לאיש מהם לא היה מושג, ולוּ קל ביותר, אילו דברים נפלאים היא ראתה לנגד עיניה:
אף אחד מהם לא חלם על הזוהר שבו יחד עם סבתהּ היא נכנסה לשמחות השנה החדשה.
*הביאה לדפוס: