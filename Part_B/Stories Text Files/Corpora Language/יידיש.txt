מוצאי מעיר, שהותירה אחריה שם גדול בעולם.
בכל מקום ברחבי התפוצות מכירים את שמה ומספרים עליה מעשיות, מעשיות-חלם בנות מאות בשנים.
היתה זו עיר קטנה, דלה, וכפי שנוהגים לומר, טיפשית.
הרי כך מספרות המעשיות – שוטי חלם, ואומרים גם "חכמי חלם", אך אין חכם שחכמתו מהוללת בעולם כטיפשותה של חלם, אלא אם כן הוא שלמה המלך, החכם באדם, בכבודו ובעצמו.
המעשיות ברובן סובבות סביב צורכי ציבור.
כמעט כל דבר נוגע בהן לכלל, ומתקהלים בגינו ומזמנים אסיפות.
כמעט בכל עניין ועניין מזמנים אסיפה, ובה צומחות בעיות על גבי בעיות.
יש רב ויש פרנס חודש, אבל חלם, חלם היהודית, היא דמוקרטיה, דמוקרטיה עתיקה כמו המעשיות על אודותיה – הדמוקרטיה העתיקה ביותר באירופה.
אם למאן-דהוא יש דבר לאומרו, מיד מזמנים אסיפה ונותנים לו את רשות הדיבור, וכך צומח לו מעשה כמין חלום.
כל מילה כאן היא המציאות לאמיתה;
אבל כיצד אירע הדבר – רק בחלומות יכולים להתרחש אירועים, כמו למשל באותו סיפור, שהזהיר כבר בימים קדמוניים מפני קנאים, פנטיקנים אפלים, המסוגלים להחריב הכל ובלבד שישיגו את מטרתם.
אזהרה כזו אנו מוצאים בסיפור על אודות הקורה שהיתה דרושה לשם בניין בית מדרש חדש.
היתה זו קורה ארוכה מאוד, כבדה מאוד, ולא היה אפשר לשאת אותה לרוחבה, כי הרחוב היה צר מדי, ואילו לשאת אותה לאורכה לא הניחו אלה שהיו אמורים לשאת את הקצה השמאלי, משום שרצו לפרוץ קדימה, בעוד האחרים עומדים על זכותם להגיע ראשונים אל המקום הקדוש החדש.
אחרי אסיפה סוערת, שהתנהלה בו במקום, עמדו וקיצצו את הקצה השמאלי של הקורה, כדי שהאוחזים בו יחדלו לעורר מהומות.
דא עקא, עדיין נותרו שני קצוות.
עמדו וקיצצו את הקצה הימני כדי שלא יהיו מיוחסים.
אחר כך – שוב את השמאלי, ושוב את הימני.
משנוכחו שעוד מעט לא יישאר דבר מן הקורה הרסו את הרחוב, החריבו את הכתלים, כיסחו את הבתים ומעל לחורבות נשאו את הקורה לרוחבה – כולם ביחד.ובפנקס העיר רשמו, שקורת עץ, כל כמה שלא תקצץ אותה עדיין היא נותרת תמיד עם קצה ימני וקצה שמאלי.
המאה העשרים קצת אחרה להגיע אלינו.
מראש, ניתן לומר, היא שמרה על מרחק מאיתנו.
הכוונה כאן, כמובן, בעיקר לקדמה הטכנית של מאתנו.
מדוע ולמה היה זה כך – זהו פרק בפני עצמו.
היה בעיר בית חרושת אחד עם צופר.
בית חרושת ליציקת ברזל זה היה.
שום יהודי לא עבד שם.
זאת, לא משום שיהודים סרבו לצקת ברזל.
הם היו בעלי מלאכות – חייטו, סינדלרו, בנו וטייחו, היו טווי צמר, כובענים, שענים, קבלנים.
היו ירידים והם עמדו ברחובות עם דלפקי תה – תה ומיני מאפה לאיכרים שהיו מגיעים לעיר עם האיכרות שלהם בסוף הקיץ לכבוד יום טוב, והיו מברכים:
יום טוב, שנה טובה, לך בבריאות ותמצא מציאה כשרה.
עשו מה שיכלו.
אמרו פרק תהלים, למדו משניות, או שבאמצע היריד היו נכנסים לשטיבל של חסידים.
אבל ברזל לא יצקו אצלנו.
אלא שהיה לנו הצופר.
אך נשמעה הצפירה מבית החרושת מיד היו העיניים נישאות בבתי היהודים אל שעוני הקיר, הוציאו ובדקו את שעוני הכיס, פתחו את הכיסויים וראו:
אצל פלוני השעון מיהר במקצת;
אצל פלמוני הוא איחר בכמה דקות, או אפילו – נעצר.
טוב שהפועלים הפולנים היו הולכים לעבודה ולסעודה לפי הצפירה.
לצפור – אבל בכוונה אחרת לגמרי – צפרה גם הרכבת.
התחנה, למען האמת, היתה רחוקה מהלך רב מן העיר ויושביה.
אבל שמעו והבינו היטב בעת שרכבת רחוקה, לא מכאן, היתה חולפת בצפירה.
"אוהוהו!
בפינצ'ב כבר האיר היום!" ממש חתיכת לב נטלה עימה הצפירה הזאת.
ומדי פעם הגיעה הצפירה מקרוב כל כך, כאילו הביא אותה נושא המכתבים.
אבל תכופות, בלילות, רדפה הצפירה את שומעיה כאילו היתה זעקה של שוורים בבית המטבחיים.
אני זוכר כיצד ראיתי לראשונה רכבת, וכמה אדירה היתה נשיפת הקטר עד שמרוב בהלה נהדפתי אחורנית.
הרגיעו אותי, אלא שתוך כדי דיבור ניצתה אצל הקטר העין – גדולה, עגולה ואדומה כל כך – והעיפה מבט פעור של דם ואש לעבר עירנו הישנה-נושנה.
נתנו לי להבין שזה בגלל הדרך הארוכה.
אמרו לי:
הרכבת מגיעה ממש מוורשה ובמשך כל הדרך לכאן היא רצה.
אבל תמיד, הרבה לאחר מכן, כשהיו אומרים המאה העשרים, ראיתי לנגד עיני את העין המדממת של הקטר, שמעתי את הבעבוע שבתוכו, את הרתיחה, את השאיפה והנשיפה, את המים שהוא מטיל בין הגלגלים.
פעם אחת, באותו זמן זה צריך היה להיות, הביאו אלינו מנורה גדולה ומוזרה מאוד.
מי שראה את המנורה כבר האמין אחר כך לכל דבר שסיפרו לו, גם אם לא ראה זאת בעיניו.
מובן מאליו שהיו לה לעיר פנסי רחוב – לשם תאורה בלילות.
היו אלה פנסים מרובעים, רחבים יותר מלמעלה וצרים יותר מלמטה, תלויים על עמודים נמוכים, ובתוכם, בין השמשות המזוהמות, בערו מנורות נפט בעלות זגוגיות כרסתניות מפוייחות.
ואם בכל זאת לא היה די באורם של פנסים אלה, הרי, ראשית, לשם כך יצר אלוהים את הלילה, על מנת שיהיה חושך, ושנית, כל מנורה שהאירה בתוך בית אצלה מאורה גם לרחוב.
כל בית היה מאור בלילה – אלא אם כן לא היה בכיס כדי קניית נפט למנורה.
אלא שהעיקר היה הרקיע עצמו.
היה לה לעיר רקיע עם כוכבים – ממש הושט ידך וגם בהם.
אצלנו התגוללו כוכבים לרוב בבוץ הרחוב.
אבל אורה של המנורה החדשה המוזרה, שתלוה באמצע כיכר השוק, היה כה גדול, אמרו, עד שככל שתרחיק לעמוד ממנה עדיין תוכל לקרוא מכתב, למנות מעות ולהשחיל חוט בקוף המחט.
ביום הלכו לראות את המנורה, כיצד היא נראית.
בלילה – כיצד היא מאירה.
ביקשתי את אבא שיקח אותי איתו.
היה זה ליל קיץ קריר.
מרחובנו צריך היה לטפס אל השוק על גבי מדרגות, מפני שהשוק והרחוב הראשי היו על הר, שהיה בבחינת עמק לנוכח הר גבוה יותר, שגם עליו טיפסו במדרגות עד לפסגה שעליה ניצבו הכנסיות.
המדרגות שלנו היו פולטות אנחה יהודית.
פגשנו בדרכנו אנשים אחרים, שגם הם הלכו להציץ במנורה.
היה חושך, אבל הכירו זה את זה על פי הקול.
דיברו כדי לדעת מי ההולך.
קול אחד אמר, שהוא כבר ראה אתמול בלילה כיצד מאירה המנורה, כשהאירו אותה לשם ניסיון.
קול אחר אמר שבלובלין דולקות זה כבר מנורות כאלה בכל רחוב, והוא אמר את הדברים כאילו כדי להרגיע מישהו שנאנח – לא יכלו לדעת מיהו:
פעם הוא היה מישהו אחד, פעם – מישהו אחר.
כשטיפסנו והגענו לרחוב העילי ראינו חיוורון מאובק על גבי הגגות.
החשנו והחשנו את צעדינו והנה – זהו זה!
הסתנוורו העיניים כאילו ירדה הלבנה המלאה מן השמים ונותרה תלויה על מקל גבוה בצידה של כיכר השוק.
לא, הלבנה עגולה היא, ואילו המנורה היתה מוארכת כביצה והאור המסנוור היה כחלחל כמו ביצת ברווז.
אוי, השמים הטילו ביצה, שמי-חלם הטילו ביצת ברווז גדולה-גדולה ותלו אותה על מקל בצד השוק.
זה היה איום ונורא.
בקושי יכלו עיני להחזיק מעמד.
וכאן מסביב התקהלו אנשים – רבים כל כך עד שנצמדתי עוד יותר לאבא, כדי שלא לאבד אותו במהומת הפלא המשונה.
אבל רק מלפנים ראו אותם;
רק את החלקים המוארים שלהם.
היהודים עמדו לנוכח המנורה במרוחק, בחצי מעגל רחב מאוד.
הם הביטו ושתקו, והאור הכחול-חיוור שתק גם הוא על פניהם המזוקנים, על חלקי קפטות אפלות.
האור היה כמו אור הבוקר של יום מימיו של העולם הבא.
שמעתי דיבור, אבל כשרציתי לראות מי המדבר ראיתי ששותקים, והיהודים השותקים נראו קרים וחיוורים, קרים וחיוורים כמו מתים חיים.
משכתי את אבא בכיס הכאלאט:
נלך הביתה.
וכשפנינו ללכת נעצרתי כאילו קפאתי לנוכח האפלה, כאילו בבת אחת התעוורתי.
חושך מצרים נפל עלינו.
היכן הבתים?
שום סימן של חלונות, של כוכבים – לילה בלי רקיע.
הרגשתי רק את האדמה המקוזזת מתחת לרגלי.
מעולם, מעולם לא היתה עירנו אפלה כל כך.
אבי החזיק בידי, אבל אני הייתי אחוז פלצות ולא יכולתי ללכת.
שמעתי בכי של ילד, הייתי בטוח שבסמוך, איפשהו, נמצא השייגץ ולודיה, שהיה נוהג תמיד להתחבא וממקומות המחבוא להשליך אבנים עלינו, ילדים יהודים, וכעת, הרגשתי, הרי הוא ממש לנגד עיני עם אבן ביד;
אבל אינני רואה אותו.
שיני נקשו.
רציתי לצעוק:
אמא!
אבל התביישתי מאבא.
ידו הגדולה היתה חמה, וקולו שאמר:
"בוא, אל תיפול, בוא-בוא, אל תיפול" – הקול היה חם כמו היד.
מאי-שם נשמע זמר שהתופרות היו נוהגות לשיר:
"קר וחשוך כמו בקבר" ואני לא יכולתי לשכוח את היהודים השותקים בחצי המעגל שלנוכח המנורה בשוק.
הזמר – שקט ומתמשך:
"ק – – ר וחשוך כמו ב ק י י ב ר." לא הניח לי לשכוח שהיהודים היו חיוורים כמו מתים ודיברו מתוך פנים שותקות, כמו שהמתים מדברים בחצות הלילה בבית הכנסת הגדול קודם שהתרנגול משמיע את קריאתו, ואז הם נעלמים, חוזרים למקום מנוחתם.
מעולם, מעולם לא היתה עירנו אפלה כל כך כמו באותו לילה שבו ראו את האור הגדול.
המכתב שנשלח אל הדוד חזר בלי שנפתח ועל המעטפה הוסיף מישהו בדיו כחולה:נפטר.
הדוד היה איש זקן.
הוא גר עם הדודה בחדרונים שמאחורי חנות המכולת הקטנה שלהם בסמטה חולית קטנה באזור עני של העיר.
ילדים לא היו להם והם חיו בצמצום ובקושי אכלו לשובעה.
כשבאתי לארץ, הם פינו עבורי את אחד מחדריהם הזעירים, כדי שאגור בו.
קרובי משפחתי לא ראו בעין יפה את מגוריי עם הזקנים.
הם חשדו שבאתי לכאן כדי שאוכל יום אחד לקבל את הירושה.
מהקרובים האלה נודע לי שהדוד בנה בניין גדול במרכז העיר ובו הרבה דירות.
אחת מהן הוא השאיר ריקה.
"הוא אף פעם לא יעבור לשם," אמר לי אחד הקרובים, " הרי הוא בטוח שאם יעשה זאת – הוא ימות, והוא רוצה שגם הדירה, כמונו, תחכה ליום מותו".
הקרוב הזה, מיכְל שמו, היה קרובי מצד הדודה.
כולם היה קרובי משפחה של הדודה.
אני הייתי היחיד ממשפחתו של הדוד שנשאר בחיים אחרי המלחמה.
בערבים היו הקרובים מתכנסים לעתים מזומנות אצל הדוד, מדברים על פוליטיקה וכסף, ומעריכים את שוויו של הבית שייפול יום אחד בחלקם בירושה.
הדוד – גבה קומה, כבד גוף ובעל ראש מוצק – היה מתערב בשיחה לעיתים רחוקות.
ואם התערב, היה מטה בדברו את הראש המוצק לצד שמאל, כמין סימן ליחס של ביטול כלפיהם.
בעת שיחה עם אדם שהדוד לא העריך, היה מטה את ראשו אל כתפו השמאלית.
הוא לא ייחס חשיבות רבה לדבריהם הגלויים של הקרובים על הירושה.
"הרי זה בדיוק מה שהוא רוצה." אמר לי מיכְל, "הוא בטוח שככל שנמתין ביתר קוצר רוח, כך הוא יאריך ימים".
מיכְל היה אדם חסר מנוחה, ותמיד היה נועץ את אצבעו באוזנו או תולש שערה נוקשה מאפו.
אני גרתי בחדרון האפלולי והייתי מקשיב לרחשי ההתעסקות של הדוד ושל הדודה.
הדודה הכחושה ודקת הבשר הייתה יושבת על שרפרף כשלא היה איש בחנות, ומשננת את חובות הלקוחות בניגון של תפילה.
פעם אחת טרחתי ופיניתי מתוך החצר הקטנה שלהם את הארגזים, הפחים ושאר החפצים הישנים שהתגלגלו שם, כדי שאוכל להשתמש בכניסה האחורית.
הדוד ראה את מעשי ולא אמר כלום, אבל כשחזרתי בערב, מצאתי את החצר מלאה כשהייתה ואת הכניסה חסומה שוב.
הדוד לא אהב שינויים.
למחרת פגשתי ברחוב את אחד הקרובים והוא הוליך אותי לראות את הבית.
נחום קראו לו, לקרוב הזה.
הוא היה רווק, והיה לו כתם כחול שכיסה מחצית מהלחי.
הוא הרבה לקנח את אפו, ובתוך כך תקע את כל פרצופו לתוך המטפחת הצבעונית הגדולה.
"אתה חושב שבאמת יש לו כל כך הרבה מה לקנח?" אמר לי פעם הדוד, "הוא עושה את זה רק כדי להסתיר לרגע את הכתם".
הדוד לא צחק אף פעם.
אף פעם לא חייך.
בדרך אל הבית רמז לי נחום שהקרובים בטוחים ששמתי עין על הירושה, וגם שמצאתי חן בעיני הדוד.
"טוב, למה לדעתך קמצן כמוהו מרשה לך לגור מאחורי החנות ועוד נותן לך אוכל?
לא מספיק לו שאנחנו מחכים.
הוא גם רוצה שמישהו יהיה כל הזמן לידו, וכך מובטח לו שיאריך ימים.
אתה כבר לא תחלץ ממנו לעולם.
נחום דיבר בקול כבד, לח משהו, שהזכיר קירות טחובים.
הוא סבל מהצטננות כרונית.
הדוד לא דיבר אמת כשאמר שאין לנחום מה לקנח.
התחלתי להתרחק מהקרובים ולא ישבתי לאכול אתם בערבים, אבל דרך הקיר הדקיק הייתי שומע מה הם אומרים.
הם אהבו מאוד להתווכח וגם להתערב.
פעם אחת ספרתי חמש-עשרה התערבויות בערב אחד:
הם התערבו אם נחשים אוהבים יותר לחות או יובש, אם השער הראשי של הפארק העירוני נמצא בצד המערבי או הדרומי?
הם התערבו על סוכריות הארוזות בתוך קופסאות – האם הקופסאות חדשות והסוכריות ישנות, או להפך?
דבריהם חדרו לראשי וחלמתי עליהם בלילה, ועם שחר עוד התגלגלו ברוחי קטעי מילים ומשפטים כמו שאריות אוכל ממסיבה שהייתה אמש.
הדוד שם לב שאני מתרחק מהם ולא היה מרוצה.
כשהבאתי איתי פעם אחת לחדרון בחורה, הלכה הדודה אחרינו עד למפתן הדלת ונעמדה שם.
"שמהּ מירה." חזרתי ואמרתי לה, אבל הדודה לא זזה ממקומה, והסתכלה בפליאה ומתוך סקרנות.
אחר כך הביא הדוד לחדרון חלה ישנה שלא הצליח למכור במכולת, ובקבוק מי סודה, שיהיה לי במה לכבד את האורחת.
אז הגעתי להחלטה לעזוב את הדוד.
כשנודע לקרובים כי אני מתכוון לעבור לקיבוץ הם צחקו עליי, והדוד לא האמין שדבר כזה בכלל קיים.
כבר שנים רבות הוא יושב בארץ והוא יודע שהקיבוץ לא היה ולא נברא.
אך בזמן שארזתי את חפציי הוא נכנס אל החדרון ושאל לאן אני מתכוון לעבור.
"לקיבוץ".
"הרי אין דבר כזה, קיבוץ".
"הייתי שם וראיתי".
"לא יכול להיות".
הדוד התעקש שהקיבוץ אינו קיים.
פניו היו מגולחות ועורו צהבהב ומלא חורים כמו לבֵנת בניין.
שפתו התחתונה הייתה בולטת כאילו היו חסרות לו השיניים העליונות.
וכשדיבר היה בולע את המילים.
תמיד היה צריך לנחש מה התכוון לומר.
"אתה בן אחי, ואתה הולך לחיות בין זרים?"
לאט-לאט, כמו ספינה שמשנה את הכיוון בלב הים, הוא הפנה אליי את ראשו הכבד ואמר:
"תשמע, הבאת לכאן פעם בחורה.
קח אותה, ותיכנסו לגור ביחד בדירה הריקה.
אני נותן לך אותה לתמיד."
ולאט, כמו קודם, שב והסב ממני את ראשו.
אוזנו הגדולה והסמוקה ששערות אפורות וסבוכות לרוב צמחו ממנה הזכירה פתח של מערה עתיקה.
לקחתי את המכתב שנשלח אליי חזרה ונסעתי העירה כדי לברר מה קרה.
כשהתקרבתי לסמטה החולית שנקראה "רחוב הדרום", ראיתי שתריסי החנות פתוחים לרווחה, ושלמעלה על הקיר עדיין תלוי, כתמיד, השלט עם האותיות השחורות:
"מכולת" ומתחת לזה, השם של הדוד:
"מנדל קופר" ואחריו הספרה 7.
בחנות הקטנה לא היה איש, וכשנכנסתי לחדרון האפל שבו הם גרו ראיתי את הדוד מחזיק סיר, עומד לצקת לתוך צלחת של בדיל את התבשיל שהכין כנראה בשביל הדודה, ששכבה חולה במיטה.
הוא החזיק את הסיר באחת הידיות, נוטה קצת על צדו, ומעין עצבות, דכדוך ישן ומוכר, נדפה מן הכלים, מן התבשיל הדל ומן הדוד.
הוא והדודה היו מחליפים ביניהם דברים רק לעיתים רחוקות, ולא פעם היה מסתכל עליה כמו שמסתכלים על נעל ישנה.
"זה אני," מלמלתי.
נדרש לו קצת זמן לזהות אותי, ואז הוא תקע לידי שתי אצבעות רפויות.
"מה שלומך?" שאל, ואחר כך רצה לדעת אם באתי לבד ואיפה החבילות שלי.
בשעה שעמדתי ככה בחדרון הבנתי שהדוד חיכה כל הזמן שאחזור, וכפי הנראה הוא שכתב בעצמו על גבי המעטפה את המילה הנוספת.
היה לי ברור שהוא עשה זאת.
הרגשתי מרומה ונעלבתי.
אחזיר לו את המכתב עם המעטפה, חשבתי לעצמי.
בעצם כבר התרגלתי למחשבה שהוא מת, ובדמיוני ראיתי אותו שוכב על המיטה, פניו פונות מעלה, ובמותו גופו כבד ומוצק יותר משהיה בחייו, הפה שלו פתוח וגם העיניים, אבל הן כבר לא כחולות, אלא מזוגגות וחסרות הבעה.
הפנים שלו מכוסות בזיפים שצומחים לאחר המוות.
הוא שוכב בידיים שלובות, והכרס הכבדה שלו לא זזה עוד.
הדודה יושבת לידו על שרפרף, שקועה בעצמה ומייללת, אך גם במותו, כמו בחייו, הוא לא שומע את הבכי שלה.
עכשיו הייתי צריך להתרגל שוב לפניו החיות.
"אתה קיבוצניק?" שאל, מטה את ראשו אל כתפו השמאלית.
הוצאתי את המכתב ונתתי לו אותו.
הייתי צריך לחזור על דבריי פעמיים עד שהבין מה אמרתי, אבל גם אז לא הבין מה אני רוצה ממנו.
הוא קרא את המכתב בחוסר סבלנות, חזר והכניס אותו לתוך המעטפה, וידיו רעדו.
"מה, מה זאת אומרת?" שאל שוב.
חזרתי לאט-לאט על הדברים.
"מי רשם את המילה?" הוא רצה לדעת.
"אני לא יודע.
אולי מישהו בדואר." העמדתי פני מנחש.
"אתה שלחת את המכתב?"
"כן".
"למה כתבת את המכתב?"
לפי שאלותיו הבנתי שהוא לא מאמין למה שאני אומר, וחושד שעוללתי את זה בעצמי ושאני כתבתי את המילה הנוספת.
קודם לכן לא הייתי מסוגל להאמין שהוא יחשוד דווקא בי.
פתאום קפצה הדודה החולה ממיטתה, זריזה כחתלתולה, חטפה את המעטפה והתחילה לקרוא.
אחר כך היא הרימה את פניה אל שנינו, פרשה את ידיה כאילו היא עוטפת אותנו בסוד גדול אחד, ואמרה:
"שקט, לא לספר כלום לאיש.
שאף אחד לא ידע."
הדודה כבר לא חזרה אל מיטתה.
היא התלבשה והחלה להתעסק במשהו במכולת.
הדוד התיישב על שרפרף ולא זז.
אחר כך הוא הכניס את המעטפה לכיס, לבש את החלוק הנקי מהשניים שהיו לו, ויצא החוצה.
נכנסתי לתוך החדרון האפל שבו גרתי פעם.
שום דבר לא השתנה שם:
על המיטה מוטל המזרון הערום, השולחן הקטן מכוסה בשעוונית הירוקה, המדפים הריקים מוברגים אל הקיר.
דרך החלון נראתה החצר מלאה בארגזים.
הייתי עייף ונשכבתי לישון.
כבר היה חושך כשהדודה העירה אותי משנתי וקראה לי לבוא לאכול.
הדוד כבר חזר מהרחוב, וישב לשולחן בחולצה לבנה, מגולח למשעי, וקצות אזניו הגדולות הסמיקו באור.
החדר היה מואר מתמיד.
השולחן עמוס במאכלים.
הדודה הגישה מרק חם, והדוד מזג יין בכוסות, שנעשֶה קודם "לחיים".
הדודה לא נתנה לי להתפלא על סעודת החג באמצע השבוע.
היא דחקה בי שאוכל, והודיעה לי שזה עוד לא הכול.
עוד יגיע גם התור של הבשר והקומפוט והעוגה.
לדוד היה מצב רוח מצוין, הוא דיבר הרבה ורצה לדעת במה אני עוסק.
אמרתי לו שאני עובד עם בהמות.
"אתה חולב?" שאל.
"כן."
"מקצוע נשי!
למה אתה לא עובד בעבודה של גברים?"
את המכתב הם לא הזכירו עוד, והיו טובים אליי, כאילו היו צריכים שאעיד לטובתם.
התריסים של החנות היו מוגפים ואכלנו בנחת.
כאשר נכנסו מיכְל ואשתו פנימה, הם נעמדו שם נבוכים ומבולבלים, אבל הדודה הרגיעה אותם:
"זה שום דבר.
בא, המסכן, מורעב מהקיבוץ, ובמקרה היו לנו פה כמה עצמות למרק." הדוד התעלם מהם ואפילו לא ענה לברכת השלום שלהם.
כדרכם של זקנים, הוא לעס את הבשר בשפתיים, ומזג לעצמו עוד כוס יין.
הם לא ניסו לשכנע אותי להישאר כאשר נסעתי משם למחרת בבוקר, והרבה זמן לא שמעתי עליהם שום דבר.
עד שיום אחד, אחר הצהריים, הגיע אליי נחום, ההוא עם הכתם, לביקור.
ראיתי אותו מתקרב בדרך הרחבה המובילה אל הרפת, שבה עבדתי.
גם כאן, במקום שבו יש שדות פתוחים והרים רחוקים מלוא העין, פסע נחום בצעד בודד, כאדם שהולך בסימטה אפלה לאורך חומה.
הוא ביקש ממני שלא אתפלא שהוא בא אליי לקיבוץ.
הזמנים השתנו, והוא החליט לבדוק איך אני חי.
אצלו הזמנים לא השתנו, הוא עדיין היה רווק ועוד חיכה לירושה.
אלא שאצל הדוד כן השתנה משהו.
הוא סיפר שהזקנים כבר לא גרים בחדרונים האפלים מאחורי החנות.
הם עברו לדירה הריקה שבבניין הגדול, ושכרו מישהו שיעבוד בשבילם בחנות.
כל יום הם מטיילים אל הים, בערב הם יוצאים לקולנוע, והדוד קנה לעצמו ארון מלא ספרים.
כשהקרובים באים לבקר, הוא מכבד אותם בחלה טרייה ובקקאו ממותק.
הקרובים לא יודעים מה קרה פתאום לדודים הזקנים.
הם שמעו משהו על איזה מכתב שהדוד קיבל, ועל כך שהוא הולך הרבה לסניף הדואר.
נחום רצה לדעת אם אני יודע משהו על זה.
בדיוק בגלל זה הוא בא לכאן.
גם עכשיו קינח נחום את האף במטפחת הצבעונית, תוקע בה את כל הפנים.
עכשיו התברר לי שהדוד צדק:
באמת לא היה לנחום מה לקנח.
מאז לא באו עוד שום קרובים לבקר אצלי, אבל אני נסעתי לעיר כדי לפגוש את הדוד.
עליתי לקומה הראשונה ודפקתי על הדלת, אבל איש לא ענה.
מדברי השכן התברר לי שלפני שבוע-שבועיים עזבו הזקנים את הדירה, ועכשיו היא שוב עומדת ריקה.
הלכתי אל הסמטה החולית, שבה הייתה החנות.
הדוד עמד כפוף מעל ערמה של כיכרות לחם שהיו מונחות על הרצפה.
הוא ניסה לאסוף כמה כיכרות לחם בבת אחת, אבל השוליים של החלוק האפור נפתחו וכמה כיכרות התחככו בגופו המיוזע.
הוא הפיל את הכיכרות, אסף את השוליים של החלוק, וכשהתכופף שוב, ניסה להדק בעזרת הסנטר את את צדי הצווארון של החלוק כדי שהוא לא יפתח שוב.
אבל לא עלה בידו.
לא היו כפתורים לחלוק, וכשסחב את הלחם הוא הצמיד אותו אל החזה החשוף.
הוא זיהה אותי, ואחרי שהניח את הלחם, תקע בידי שתי אצבעות רפויות.
"חיכינו לך," הוא אמר.
הייתי צמא ורציתי לשתות, ולכן הוא צעק לעבר החדרון האפל, וביקש מהדודה שתביא כוס מים.
איש לא ענה לו, והוא נכנס לשם בעצמו.
חנות המכולת לא השתנתה:
מדפים ועליהם מצרכי מזון, חבית הרינג, שעועית יבשה, תפוחי אדמה, קמח, ומסביב לקופסת סוכריות פתוחה זבובים שמחים וירוקים.
הדוד יצא מהחנות לבוש חלוק נקי, ולבש גם חולצה.
הוא חיכה עד שרוויתי, ואחר כך ביקש שאלך אתו.
"לאן?"
"לא רחוק," אמר.
כשיצאנו מן החנות, הגיחה הדודה מן החדרים ועקבה אחרינו במבטה מפוחדת.
באוטובוס שילם הדוד על הכרטיס שלי.
נסענו אל מרכז העיר, ואז באוטובוס שני לשכונה מרוחקת.
אחר כך הוליך אותי הדוד בין סמטאות קטנות.
הוא ידע את הדרך, ולא שאל איש לכיוון.
הוא נעצר ליד סמטה חולית, ורצה שאקרא את השם שעל השלט.
"רחוב הדרום," קראתי.
"עכשיו בוא," הוא אמר.
יש פה עוד רחוב באותו השם, חשבתי לעצמי והלכתי בעקבותיו.
הדוד הוליך אותי לבית מספר 7.
מעל לתריסים של חנות היה כתוב השם:
"מ' קופר".
הדוד שלף מהכיס מכתב והושיט לי אותו.
המעטפה הייתה מוכרת לי.
"קרא," קרץ לי הדוד.
"נפטר," קראתי את התוספת בכתב.
"גיליתי הכול," אמר הדוד, ביררתי בדואר וגיליתי הכול:
"זה לא אני, זההואשנפטר".
פתאום הוא השמיע קול צחוק.
זאת הייתה הפעם הראשונה שראיתי אותו צוחק.
צחקוק קצר, כדרך הזקנים, מלווה בצלילי שיעול.
"טעות, הם עשו טעות," הוא חזר ואמר, והטה את הראש המוצק שלו לצד, כמו ספינה טובעת.
דימוי :
אסי חיים יצחק באשעוויס-זינגער, דער קנעכט יצחק בשביס-זינגר נולד בראדזימין שבפולין בשנת 1904, למשפחת רבנים נודעת.
את דרכו כסופר החל בעברית ואחר-כך עבר לכתוב ביידיש.
משנת 1935 ישב בארצות-הברית, השתתף בקביעות בעתונות היהודית והאנגלית, ונחשב כגדול סופרי יידיש בדורו.
בשנת 1991 נפטר.
מספר ספריו, רומנים וקבצי-סיפורים, רב, ורבים מהם תורגמו לעברית:
"משפחת מושקאט", "העבד", "שושה" ו"ינטל, בחור ישיבה" (הוצאת עם עובד), "השטן מגוריי", "האחוזה", "עושה-הנפלאות מלובלין" ועוד.
ב- 1965 נבחר למכון הלאומי לאמנות ולספרות בארצות-הברית, ובשנת 1978 זכה בפרס נובל לספרות.
-- חלק ראשון וַאנדָה פרק ראשון א בצווחת ציפור יחידה החל היום.
כל שחר אותה הציפור, אותה צווחה פראית.
כאילו הודיעה הציפור לגוזליה כי שעת הזריחה קרובה.
יעקב פקח את עיניו.
ארבע הפרות רבצו על מצע הקש והזבל שלהן.
באמצע הרפת היו כמה אבנים מפויחות, האח שעליה בישל לו יעקב את כופתאות השיפון או את הכוסמת בחלב.
משכבו של יעקב היה משכב קש וחציר, ובלילה התכסה ביריעת הפשתן הגס, שביום אסף בה עשבים וירק לפרות.
היה אמצע הקיץ, אבל אפילו אז היו הלילות בהרים קרים.
לא פעם היה יעקב קם בלילה לחמם את ידיו או רגליו בגופן של הבהמות.
ברפת עוד שררה חשֵכה, אך בעד הסרק שבדלת כבר הפציעה ורדוּת השחר.
יעקב התרומם ויש על משכבו ובישיבה השלים את שנתו.
הוא חלם שהוא ביוּזֶפוֹב, נותן שיעור בבית-המדרש, מלמד את הבחורים גמרא, את הסוגיה של ר' חנינא סגן הכוהנים.
כעבור שעה קלה בעיניים עצומות, פשט את ידו ולקח את הנַטְלָה, שלוש פעמים נטל את ידיו, תחילה יד שמאל, אחר-כך ימין, לסירוגין, כדין.
עוד לפני הרחצה מלמל "מודה אני", תפילה שאין שֵם השם נזכר בה, ומותר לאומרה בלא נטילת ידיים.
ואז קמה אחת הפרות והפכה את ראשה המקרין, הביטה לאחוריה, כמתוך סקרנות לראות איך האיש מתחיל את יומו.
עיניה הגדולות, כמעט כולן אישונים, שיקפו את ארגמן הזריחה.
"בוקר טוב, קוויאטוּלה," אמר לה יעקב, "די ישנת, מה?"
הוא התרגל לדבר אל הפרות, ומדי פעם אף אל עצמו כדי שלא לשכוח לשון יידיש.
כשפתח את דלת הרפת ראה את ההרים המשתרעים עד למרחוק, מי יודע על-פני כמה ארצות ומדינות.
כמה מהם, שמדרונותיהם היו מכוסים יערות, נראו קרובים, ענקים ירוקי זקנים.
ביניהם הסתלסלו מחלפות ערפל, שהעלו בדעתו של יעקב את סיפור שמשון הגיבור.
השמש העולה, המאור השמימי, הטילה זוהר של אש על הכול.
פה ושם היתמר עשן מאחד ההרים, כאילו אש בוערת בתוכו.
נץ פרוש כנפיים דאה במרומים באיטיות מוזרה, בשלווה לילית, אחוז שרעפים של יצור שהוא מעל לכל מצוקות אנוש.
נדמה לו ליעקב שהנץ כבר עף כך ללא הפוגה מאז בריאת העולם.
ההרים הרחוקים יותר היו כחלחלים, והרחוקים שבכולם בקושי נראו - חסרי ממש.
דומה היה שהשמש אין לה שם שליטה.
אפלולית שוררת שם תמיד, אפילו בצהרי היום.
על ראשיהם של נפילים אלה שלא מן העולם הזה היו כיפות של עננים, עד קצה העולם הגיעו, למקום ששום אדם לא יתהלך שם ורגל מקנה לא תדרוך.
וַאנדָה, בתו של יַאן בְּזִ'יק, אמרה ששם גרה הבַּאבָּא יַאגה, מכשפה המעופפת במכתש גדול ומשיטה אותו בעֱלי, ובמטאטא שהוא גדול מן הרם שבאשוחים, היא מטאטאת את האור מן העולם.
יעקב עמד וצפה אל ההרים, גבר גבוה, זקוף, תכול עיניים, שערו חום וארוך וזקנו חום.
לבוש היה מכנסי בד שלא הגיעו עד קרסוליו, ומעיל מלא קרעים וטלאים.
לראשו היה כובע של פרוות כבשים, אבל רגליו היו יחפות.
אף-על-פי שהִרבה כל-כך לשהות בחוץ, נשארו פניו חיוורות כפני בן עיר.
עורו לא השתזף, וּואנדה אמרה שהוא דומה לאנשים באיקוניות התלויים בכנסייה שבעמק.
כך אמרו גם שאר האיכרות.
הגַזדָאים - כך מכונים אנשי ההרים - רצו להשיא לו אחת מבנותיהם, לבנות לו בקתה ולעשותו אחד מאנשי הכפר, אבל יעקב סירב להמיר את דתו, ויאן בז'יק, בעליו, החזיק אותו כל הקיץ ועד לשלהי הסתיו ברפת שבמרומי ההר, שהפרות אינן מוצאות להן שם מרעה וצריך להאכילן בעשב שנתלש מבין הסלעים.
הכפר עמד במקום גבוה ולא היו לו די אדמות מרעה.
קודם שניגש יעקב לחלוב את הפרות, עמד להתפלל ראשית תפילת "שחרית", וכשהגיע אל הפסוק "שלא עשני עבד", שהה לרגע.
המותר לו לומר את הברכה הזאת?
הלוא עבדו של יאן בז'יק הוא.
אכן, לפי החוק הפולני אין יהודי יכול להיות שם עבד אפילו לפריץ.
אבל מי בכפר הנידח הזה נשמע לחוקי המדינה?
ומה ערך היה לחוקי הגויים אפילו לפני פרעות חמיֶלניצקי?
(חמילניצקי, בוגדן, 1657-1597, מנהיג הקוזקים במרד נגד השלטון הפולני 1648, שאנשיו ערכו טבח ביהודים, גזרות ת"ח-ת"ט)?
יעקב איש יוזפוב קיבל את הצרות שהביאה עליו ההשגחה בלי תרעומת.
ביוזפוב ובערים אחרות כרתו הפורעים ראשים, תלו, חנקו והוקיעו על מוטות מחודדים יהודים ישרים רבים.
נשים הגונות נאנסו, בטניהן בותקו וחתולים הושמו בהן.
ילדים שלא ידעו טעם חטא נקברו חיים.
הוא לא ניתנה לו הזכות למות על קידוש השם.
הוא ברח מפני הרוצחים, ושודדים פולנים גררו אותו לאיזה מקום בהרים ומכרו אותו לעבד ליאן בז'יק.
כבר ארבע שנים הוא כאן ואינו יודע אם אשתו או מי מילדיו חיים.
אין לו כאן לא טלית ותפילין, לא ארבע-כנפות ולא ספר מספרי הקודש.
המילה היא הסימן היחיד שהוא יהודי.
אבל הוא יודע, תודה לאל, בעל-פה את התפילות, כמה פרקי משניות, לא מעט דפי גמרא, הרבה פרקי תהלים ופסוקים מן התורה, הנביאים והכתובים.
לעתים היה מתעורר בלילה ובראשו סוגיה מן הגמרא שלא ידע שהוא זוכר אותה.
זכרונו שיחק אתו במחבואים.
אילו היו לו עט, דיו ונייר, היה רושם את מה שעלה בראשו - אבל היכן ימצא לו כאן כלי כתיבה?
יעקב עמד בפניו למזרח, הביט נכחו ואמר את המילים הקדושות.
הצוקים להטו באור הלוהב, ובקרבת מקום ידלל רועה, ובקולן געגועים, ערגה וכמיהה, כאילו גם הוא, השר, נתון כאן בשבי ומשתוקק לפרוץ ולצאת לחופשי.
קשה היה להאמין שמנגינות כאלה יוצאות מפיהם של שקצים שאוכלים כלבים, חתולים ועכברושים, ועושים כל מיני מעשים שלא ייעשו.
האיכרים כאן אפילו לדרגת נוצרים לא הגיעו, הם עדיין החזיקו במנהגיהם של עובדי האלילים הקדמונים.
היו ימים שיעקב חשב לברוח מכאן, אבל תוכניותיו עלו בתוהו.
הוא לא הכיר את ההרים;
והיערות היו מלאים חיות טרף.
השלג ירד אפילו בקיץ.
לא היו לו לא בגדים, לא כסף ולא צידה לדרך.
האיכרים השגיחו עליו, וגם בכפר לא הרשו לו להרחיק אלא עד הגשר.
הם הסכימו ביניהם שכל מי שיראה אותו מעבר לנחל, יהרוג אותו מיד.
גם כך היו בין האיכרים מי שטענו שצריך להמית אותו, שהוא אולי מכשף או שד מסתבך בשיער.
אבל זאגאיֶק, סוכנו של הפריץ, ציווה להשאיר את הזר בחיים.
יעקב אסף עשב רב יותר מכל רועה אחר, הפרות שלו שמנו, שפעו חלב והמליטו עגלים בריאים.
כל עוד לא פגעו בכפר רעב, מגפה או דלקה, עזבו את היהודי לנפשו.
הגיעה שעת החליבה ויעקב מיהר לסיים את תפילתו.
כשחזר לרפת עירבב בעשב שבאבוס את הקש הקצוץ והלפתות שהכין ביום הקודם.
על איצטבה שברפת עמדו דלי חליבה וכמה סירי חרס גדולים.
כל יום לפנות ערב היתה ואנדה באה לכאן ומביאה ליעקב אוכל ושני כדים גדולים להחזיר בהם את החלב אל הכפר.
יעקב חלב את הפרות, מהמהם לו איזה לחן מיוזפוב.
השמש טיפסה ועלתה אל מעל להרים ונסכה עליהם זהבה.
סלילי הערפל נמוגו.
יעקב כבר היטיב להכיר את הצמחים וידע להבחין את ריחו של כל פרח, של כל עשב.
ועכשיו שאף עמוק אל קרבו את הריחות שבאו פנימה בעד הדלת הפתוחה.
כל זריחה בהרים היתה כמין מעשה נסים;
ברור-ברור נראתה יד אלוהים בין העננים הלוהבים.
אלוהים העניש את עמו והסתיר פניו מהם, אבל הוסיף להנהיג את העולם.
כאות לברית שהקים לאחר המבול, נתן את הקשת בענן להודיע כי זרע וקציר, וקיץ וחורף, ויום ולילה לא ישבותו.
ב כל היום כולו טיפס יעקב על ההר.
כבר תלש עשבים מלוא היריעה, הביא אותם אל הרפת, וחזר אל המדרונות המיוערים.
בימיו הראשונים שם היו הרועים מכים אותו, אבל יעקב למד להשיב להם, אף נשא בידו מקל של עץ אלון.
בזריזות טיפס על הסלעים כקוף.
הוא קנה לו בקיאות במיני העשבים ושאר הצמחים וידע אילו מהם טובים לפרות ואילו לא.
אף ידע לעשות כל מה שנחוץ שם לדעת:
להדליק אש בשפשוף ענף באבן, לחלוב את הפרות, ליַלד עגל.
לעצמו ליקט פטריות, דַמדמניות, אוכמניות וכל מה שהניבה האדמה.
וַאנדָה הביאה לו כל ערב כיכר לחם שחור מלא סובין, ולפעמים גם לפת, גזר, בצל, ואפילו תפוח או אגס מן הגן.
בתחילה ניסתה אשתו של בז'יק לשכנעו לטעום אצלה כוסמת עם שומן חזיר, ויאן בז'יק, בצחוק, תחב לו נקניק לפיו.
אבל יעקב התעקש, לא אכל טרֵפה.
בשבת לא יצא לתלוש עשב, אלא נתן לבהמות את המספוא שהכין בימות החול.
כעבור פרק זמן נתנו לו אנשי הכפר מנוחה.
אבל הבחורות הלנות ברפתות ורועות הצאן התגרו בו עד עצם היום הזה.
קומתו הגבוהה מצאה חן בעיניהן.
באות היו אליו אל הרפת לשוחח, לצחוק, והתנהגו לא יפה יותר מן הבהמות.
הן עשו את צורכיהן בנוכחותו, העלו את שמלותיהן להראות לו עקיצות שעקץ אותן חרק בשוק, בברך, ואפילו בירך.
הן דיברו אליו דיבורים מפורשים:
בוא ושכב אתי.
אבל יעקב עשה עצמו חירש ועיוור.
לא זו בלבד שהניאוף הוא חטא כבד, אלא הבחורות האלה גם היו מזוהמות - בגדיהן מלאים כינים, שערן מדובלל ורבות מהן פריחה ושחין בעורן.
אוכלות היו פגרי עופות ושרצים, ורבות מהן אף לא ידעו לדבר פולנית כראוי, אלא נהמו כחיות, רמזו בתנועות ידיים, צחקו וצהלו כמשוגעות.
היו בכפר נכים רבים, ילדים שלקו בהידרוֹקן הראש, בשומות מכוערות, וכן אילמים, נכפים וגם מי שיש להם שש אצבעות.
את בעלי המומים שלחו אל ההר יחד עם הבהמות, והם התפראו שם.
זכרים ונקבות הזדווגו שם לעיני כול.
הבחורות התעברו, אבל מאחר שטיפסו ימים תמימים על הסלעים ונשאו צרורות כבדים, הפילו על-פי רוב את ולדותיהן.
שום מיילדת לא היתה שם והיולדות עצמן ניתקו את חבל הטבור.
כשמת הוולד קברו אותו ללא טבילה בבור קטן או השליכו אותו לנחל ההרים.
לעתים לא רחוקות גם נתקפה היולדת בשטף דם ומתה.
גם אם ירד מישהו אל העמק להזעיק את דז'וֹבַּק, הכומר, לוודות את המתה ולמשוח אותה משיחה אחרונה, לא היה אפשר להביא אותו לכאן, כי ראשית - היה פיסח, ושנית - היה תמיד שיכור.
ואולם לעומת הפראים האלה נראתה בתו הבכירה של יאן בז'יק, וַאנדה האלמנה, כבת עיר ממש.
לבושה היתה שמלה, לסוטה וסינר, ולראשה היתה מטפחת;
היא גם דיברה בלשון שאפשר להבינה.
בעלה, סטאך, נספה במכת ברק.
הבחורים והאלמנים שבכפר חיזרו אחריה, אבל היא דחתה את כולם.
בת עשרים וחמש היתה וַאנדה.
גבוהה היתה מן האחרות, בלונדית, תכולת עיניים, לבנת עור ויפת אברים.
את שערה היתה קולעת בצמות עבות וכורכת אותן על ראשה כעטרה.
כשחייכה, עלו בלחייה גומות חן.
שיניים כה חזקות היו לה, שיכלה לפצח בהן את הקשים שבגלעינים.
אפה היה ישר וסנטרה צר.
אצבעות רגליה היו ישרות ומום לא היה בהן.
כינוי נתנו לה בכפר:
הגברת.
יצא לה שם של מצטיינת בתפירה, בסריגה, בבישול - ובסיפור מעשיות שהשערות סומרות למשמען.
יעקב ידע היטב שאסור לו להשתעות אִתה, אבל אילולא ואנדה היה שוכח שיש לו לשון בפיו.
והיא גם עזרה לו לשמור על יהודיותו.
כשהיה אביה מצווה על יעקב להדליק אש בשבת, היתה היא ואנדה, מקדימה ובעצמה מציתה את הקיסם או מוסיפה גזרי עצים לתנור.
ללא ידיעת הוריה הביאה לו דייסת שעורים, דבש, פרי מן הגן, מלפפון מגינת הירק.
ופעם אחת, כשנקע את רגלו וקרסולו התנפח, משחה אותו ואנדה במשחות והשיבה את העצם למקומה.
ופעם אחרת, כשהכיש אותו נחש בזרועו, הצמידה אליה ואנדה את פיה ומצצה את הרעל.
היא גם הרכיבה לו עלוקות ושמרה על חייו.
אבל יעקב ידע שכל זה מעשה יצר הרע, כי התגעגע עליה כל היום ולא יכול להתגבר על געגועיו.
כשהאיר היום מיד החל למנות את השעות שנותרו עד שתבוא אליו.
יעקב התקין לו שעון-שמש על אחד הסלעים ולעתים קרובות בא לראות אם צל המחוג כבר זז קצת.
לפעמים, כשניתך גשם כבד או היה שבר ענן, וּואנדה לא יכלה לבוא אליו לפנות ערב, התהלך יעקב סר וזעף.
הוא אמנם ביקש מאלוהים שישמור אותו מן המחשבות הרעות, אבל הן פקדו אותו שוב ושוב.
וכי יכול היה שלא לחטוא במחשבותיו כשלא הניח תפילין, לא לבש טלית- קטן ואפילו לא חגג את החגים כראוי משום שלא היה לו לוח.
את החודש קידש לפי מולד הלבנה.
בשנה הרביעית כפל את חודש אדר, אבל מן-הסתם טעה בחשבון.
היום הזה היה יום חמים וארוך, ולפי חשבונו של יעקב:
ד' בתמוז.
הוא תלש הרבה עשבים ועלים, התפלל, שנה את משנתו:
אותם פרקי משניות ודפי גמרא שחזר עליהם יומיום.
אמר פרקי תהלים, ואף תחינה שחיבר הוא עצמו ביידיש לבקש מן היושב במרומים שישחרר אותו משביו וישיב אותו ליהדותו.
הוא שר ניגונים שזכר מימיו ביוּזפוֹב - "לכה דודי", "כל מְקַדש", "יה ריבון" - אכל פרוסת לחם שנשארה לו מן היום הקודם ובישל לו על האח שברפת סיר של דייסת גריסים.
אחרי ברכת המזון נפלה עליו עייפות והוא שכב לו בחוץ תחת עץ.
יעקב היה חייב להחזיק כלב.
הכלבים הגנו על הפרות ועל הרועים מפני חיות רעות.
בתחילה לא חיבב יעקב את הכלב השחור, חד השיניים וצר הזרבוב.
הוא לא סבל לא את נביחתו ולא את ליקוקו.
האין רשעים משולים לכלבים?
הוא זכר מה אומרת הגמרא על הכלבים ואף זכר שהא"רי הקדוש ומקובלים אחרים מדמים את הכלבים ל"קליפות".
אבל עם הזמן החל להתרגל אל הכלב.
אפילו שם נתן לו:
בלעם.
ובלעם הוכיח את נאמנותו ליעקב.
לעכשיו, כשהשתרע יעקב תחת העץ, התיישב בלעם, פשט את כפותיו ושמר עליו.
לשעה קלה עצם יעקב את עיניו, קרני השמש חדרו, אדומות וחמות, בעד שמורותיו.
העץ רחש ציפורים.
הן צייצו, זימרו, סלסלו בקולן.
יעקב שכב נים ולא נים, כאילו שקע כל-כולו בלֵאוּת גופו.
הרי זה רצון האלוהים...
היו ימים שיעקב ביקש בלי הרף את מותו, הוא אפילו חשב לשלוח יד בנפשו - אבל החל להתרגל לנֵכר, לבדידות, לעבודה הקשה.
איצטרובל נפל.
אי-שם במרחק קראה קוקייה.
יעקב פקח את עפעפיו.
דרך סבך הענפים והמחטים הסתנן אור השמש.
פה ושם נפל האור כקורי עכביש מתגוונים בכל צבעי הקשת.
טיפה אחרונה של טל להבה, התנוצצה, ירתה חִצים זוהרים.
הלאה משם היו השמים תכולים כולם, בלי צל ענן.
ודאי לא קל להאמין בחסדו של אלוהים כשיודעים כי רוצחים קוברים ילדים חיים;
אבל חוכמתו של אלוהים נראית בעליל.
יעקב נרדם ומיד הופיעה לו בחלומו ואנדה.
ג היום פנה.
באו הדמדומים.
השמש נטתה מערבה.
במרום דאה נשר.
גדול ריחף לו לאִטו כאוניית מפרשים שמימית.
השמים עוד נשארו צחים, אבל על המורדות המיוערים החלו להתקבץ ערפלים חלביים - הסתלסלו, שלחו לשונות, ניסו ליצור צורה.
ליעקב הזכירו את ה"חומר ההיולי", יסוד הרֵאשית, שלמד עליו ב"אורה נבוכים" וב"כוזרי".
כשעמד יעקב ליד הרפת ראה לפניו שטח של מילין על מילין.
ההרים עמדו שוממים כבימים שמיד לאחר הבריאה.
היערות התנשאו זה מעל זה כמדרגות:
ראשונים עצי העלווה ואחריהם האורנים והאשוחים.
גבוה יותר נראו הסלעים החשופים ועל הגבוהות שבפסגות הלבין השלג, וזחל, כיריעות נגללות של בד אפור, למטה אל שבילי היער, נכון לעטוף את העולם בתכריכי החורף.
מיד לאחר תפילת "מנחה" הוליכו אותו רגליו של יעקב אל הגבעה שממנה נראה השביל אל הכפר.
יעקב אף עלה על אבן כדי להיטיב לראות.
כן, ואנדה באה אליו.
כבר מרחוק הכיר את דמותה, את המטפחת שלראשה, את הילוכה.
ואנדה הגבוהה נראתה מכאן כאצבעוני, כאחד השדונים והגמדים, שעליהם סיפרה מעשיות כה רבות.
אלה מתגוררים בחללים שבגזעי העצים, בנקיקים שבסלעים, תחת כיפותיהן של פטריות.
בדמדומי הערב הם יוצאים לשחק, לבושים מעילונים ירוקים, כובעונים תכולים ומגפונים אדומים...
יעקב עמד ולא יכול לגרוע את עיניו ממנה, בכולה היה יצוק חן:
בהילוכה, בעצירותיה, בהיעלמויותיה ובהתגלויותיה, כאילו שיחקה עמו, עם יעקב, במחבואים.
לפעמים היה כד הפח שנשאה מתנוצץ כיהלום.
מרחוק הבחין יעקב בסל אשר הביאה לו בו את אוכלו.
ואנדה הלכה הלוך וגדול, וכעבור שעה קלה החל יעקב לרוץ לקראתה, כאילו לקחת מידיה את משאה, אף-על-פי שהכדים עדיין היו ריקים.
כשראתה אותו, נעצרה.
כלקראת כלה הלך לקראתה, ומיד עמד לידה, כולו אהבה, כולו ביישנות.
ידוע ידע שאסור לו להביט עליה, אבל ראה הכול:
את העיניים, שהן לעתים תכולות ולעתים ירוקות, את השפתיים המלאות, את הצוואר הארוך, את החזה העגלגל.
היא עבדה בשדה ככל שאר האיכרות, אבל ידיה נשארו נשיות, חטובות.
יעקב חש שהוא נראה לידה מגושם:
לא מסופר, לא מסורק, במכנסיים קצרים מדי, קרוע ובלוי כקבצן.
עוד ביוזפוב ידע יעקב לדבר פולנית, כי מצד אמו היה ממשפחת חוכרים, יהודי-חצר, ומכאן בשבי, למד לדבר אותה כאחד מאנשי המקום.
לפעמים אף שכח איך נקרא דבר-מה ביידיש.
"ערב טוב, ואנדה."
"ערב טוב, יעקב."
"ראיתי אותך הולכת מקצה הדרך."
"באמת?" והדם הציף את פניה.
"נראית קטנה כמו אפון."
"מרחוק הכול נראה קטן."
"כן, זה נכון," אמר.
"הכוכבים גדולים כמו העולם כולו, אבל מפני שהם רחוקים, הם נראים כמו נקודות קטנות."
ואנדה שתקה.
לעתים קרובות אמר מילים מוזרות, ששכלה לא תפס.
הכול סיפר לה:
אצל היהודים, הרחק מכאן, היה למדן, שקוע בספרים.
היו לו אישה וילדים, אבל ההיידַמַקים (כינוי לכנופיות פורעים קוזקים אוקראינים) שחטו אותם.
אבל מה זה יהודים, מה כתוב בספרים, ומי הם ההיידמקים - כל זה היה נשגב מבינתה של ואנדה.
וזה מה שאמר עכשיו, שהכוכבים גדולים כמו העולם, גם זה לא התקבל על דעתה.
אם באמת גדולים הם כל-כך, איך הם יכולים להימצא כולם בשמי הכפר?
אבל ואנדה כבר מזמן גמרה בדעתה שיעקב הוא בעל מחשבות עמוקות.
מי יודע, אולי הוא באמת מכשף, כמו שלוחשות הנשים שבעמק?
אבל היא, ואנדה, אוהבת אותו בין כך ובין כך.
העלייה אליו כל יום לפנות ערב היא לה חג.
יעקב לקח ממנה את הכדים ושניהם עלו יחד.
גבר אחר במקומו היה אוחז בזרועה או מניח את ידו על כתפה, אבל הוא רק פסע לידה, ביישן כנער.
ריח של רפת ודשא נדף ממנו וחמימות של שמש עלתה מגופו.
ואנדה כבר הציעה לו פעם שיישא אותה לאישה, או ישכב אתה גם בלי ברכת הכומר, אבל הוא התעלם מהצעתה.
פעם אחרת אמר לה שניאוף אסור, שאלוהים משקיף ממרום ונותן לכל אחד שכר או עונש כראוי לו.
גם ואנדה ידעה זאת, אבל כך נהגו בכפר.
אפילו הכומר היו לו חצי תריסר ממזרים.
לא היה בכפר אף גבר אחד שהיה מסרב לה.
אדברה, כולם רדפו אחריה, אפילו סטפן, בנו של הסוכן.
לא עבר שבוע שמישהו מן הצעירים לא ישלח את אמו או את אחותו כדי שתשדך ביניהם.
היו אפילו מי שהקדימו ושלחו מתנות, והיא החזירה אותן.
ואנדה הלכה עכשיו רכונת ראש, מהרהרת בחידה שלא מצאה לה פתרון.
העבד מצא חן בעיניה ברגע שראתה אותו.
במשך השנים התקרב אליה, אבל נשאר רחוק.
כמה פעמים גמרה אומר שמן הבצק הזה לא יהיה לחם ושהיא מכלה לשווא את שנות בחרותה, ובכל-זאת נמשכה אליו.
בלב הומה חיכתה עד שירד הערב.
בכפר ריננו אחריה.
הנשים לעגו לה ועקצו אותה.
היו גם מי שטענו שהעבד כישף אותה.
אבל היא לא יכלה להשתחרר ממנו.
ואנדה התכופפה, קטפה פרח והחלה לתלוש את עלעליו:
אוהב?
לא אוהב?
העלעל האחרון אמר:
אוהב.
אבל כמה זמן עוד יתגרה בה ככה?
השמש שקעה מהר, התגלגלה אל מאחורי ההר.
היום חלף עבר.
ציפורים קראו, צווחו.
הרועים ידללו.
מבין סבכי השיחים היתמר עשן.
על ההר כבר בישלו את ארוחת הערב או צלו איזו חיה קטנה שנפלה למלכודת.
ד ואנדה הביאה ליעקב לחם, ירקות ושי נדיר:
ביצה שהטילה התרנגולת הלבנה, והיא לקחה אותה בגנֵבה, בלי שידעו זאת אמה ואחותה.
בשעה שחלבה ואנדה את הפרות, הכין לו יעקב את ארוחתו.
הוא הדליק זרדים אחדים והעלה אש באח שברפת.
הרתיח מים ובישל בהם את הביצה.
ברפת כבר היה חושך, אבל יעקב השאיר את הדלת פתוחה.
שלהבת זרדי האורן הטילה כתמי אור על פניה של ואנדה והשתקפה בעיניה.
יעקב ישב על כּוֹפֶת של עץ ונזכר בסעודה המפסקת של תשעה באב.
אכילת ביצה היא סימן של אבלות, כי הביצה עגלגלה וחיי האדם גלגל הוא שחוזר בעולם.
הוא נטל את ידיו, הניח להן להתייבש, בירך "המוציא" וטבל את הפת במלח.
כשולחן שימש לו דלי הפוך.
מאחר שלא אכל בשר, נחוץ היה לו מזון הנותן כוח.
בתוך כך לִכסן מבטים אל ואנדה.
היא מסורה לו כרעיה ממש.
תמיד הכינה לו איזה מטעם.
בכל כוחו ניסה לכבוש את אהבתו לה, נזכר בפסוק "וחסד לאומים חטאת".
האם לשם שמים היא עושה זאת?
הלוא רק משום שהיא חושקת בו.
זו אהבה התלויה בדבר.
אילו הוטל בו, חלילה, מום או נעשה סריס, היה הכול נגמר.
אבל זה כוחו של הדם, טבע האדם, כשאין מתעמקים די, כשרואים רק מה שעל-פני השטח.
יעקב לעס, הקשיב לקול החלב הניתך בדלי החליבה.
בחוץ כבר צרצרו ציקדות, זמזמו ורחשו יתושים, דבורים וזבובים - המוני- המונים יצורים חיים, כל אחד וקולו.
בשמים נדלקו הכוכבים ועלה חרמש הירח החדש.
"טעימה לך הביצה?" שאלה ואנדה.
"היא טובה, טרייה."
"וכי יכולה להיות טרייה יותר ממנה?
ראיתי את התרנגולת מטילה אותה.
ברגע שנפלה אל הקש לקחתי אותה וחשבתי:
היא תהיה בשביל יעקב.
הקליפה עוד היתה חמימה."
"אישה טובה את."
"באמת?
גם רעה אני יכולה להיות, תלוי למי.
לסטאך מנוחתו עדן הייתי רעה."
"למה?"
"לא יודעת.
הוא דרש הכול, אף פעם לא ביקש.
כשרצה בי בלילה, היה מעיר אותי משינה עמוקה.
ביום היה משכיב אותי באמצע השדה."
המילים האלה עוררו ביעקב גם דחייה וגם תאווה.
"זה לא בסדר."
"וכי יודע איכר מה בסדר ומה לא בסדר?
הוא חייב לקבל את שלו.
פעם אחת שכבתי חולה והמצח שלי להט כמו פח מלובן;
אבל הוא בא אלי והייתי חייבת להתמסר לו."
"לפי התורה אסור לבעל להכריח את אשתו," אמר יעקב.
"הוא חייב לכבוש את לבה בדיבורים עד שתתרצה לו."
"ואיפה היא התורה הזאת?
ביוזפוב?"
"התורה היא בכל מקום."
"איך היא יכולה להיות בכל מקום?"
"היא התורה שאומרת איך צריך האדם להתנהג."
ואנדה שתקה רגע, ואחר-כך אמרה:
"כל זה בערים.
כאן הגברים כמו הפרים הפראים.
אגיד לך משהו, אבל תישבע לי שלא תספר לאיש."
"וכי עם מי אני מדבר?"
"אחי שלי התנפל עלי.
הייתי אז ילדה בת אחת- עשרה."
"אחיך אנטֶק?"
"כן.
הוא חזר שיכור מבית-המרזח ורצה להתחיל ל...
אמא ישנה, אבל הצעקות שלי היעירו אותה.
היא תפסה את דלי השופכין ורוקנה אותו עליו."
יעקב שהה רגע ואחר-כך אמר:
"אצל היהודים לא קורים דברים כאלה."
"למה?
הלוא הם הרגו את האלוהים שלנו."
"ואיך יכולים בני-אדם להרוג אלוהים?"
"אני יודעת?
כך אמר הכומר.
ואתה באמת יהודי?"
"כן, אני יהודי."
"קשה להאמין, אולי תהיה אחד משלנו ותיקח אותי לאישה, אישה טובה אהיה לך, תהיה לנו בקתה בעמק וזאגאיֶק ייתן לנו חלקת אדמה.
נעבוד בשביל הפריץ כמה שמגיע לו ובשאר הזמן נעבוד בשבילנו.
הכול יהיה לנו:
פרות, חזירים, תרנגולות, אווזים, ברווזים.
אתה הלוא יודע קרוא וכתוב ואחרי שזאגאיֶק ימות תירש את מקומו."
יעקב לא השיב מיד.
"את זה לא אוכל לעשות.
אני יהודי.
אשתי אולי חיה."
"הלוא סיפרת ששחטו את כולם.
וגם אם היא חיה, מה?
היא שם ואתה כאן."
"אלוהים הוא בכל מקום."
"מה איכפת לו לאלוהים שתהיה אדון לעצמך ולא עבד לאחרים?
אתה מתהלך ערום ויחף.
כל הקיץ אתה רובץ ברפת.
בחורף אתה קופא באסם.
אם לא תהיה אחד משלנו, במוקדם או במאוחר יהרגו אותך."
"מי יהרוג אותי?"
"כן.
יהרגו."
"אם כן, אהיה יחד עם שאר הנשמות הקדושות."
"חבל לי עליך, יעקב, חבל לי עליך."
שעה ארוכה שתקו שניהם.
הגחלים האחרונות דעכו באפר.
מדי פעם בטשה פרה ברגלה.
יעקב סיים את ארוחתו ויצא החוצה לברך את ברכת המזון, כי לא רצה לומר מילים של לשון-הקודש בתוך הזבל.
הערב כבר ירד, אבל במערב עוד נשאר זכר לשקיעה.
שאר הצעירות שהביאו אוכל לרועים, לקחו את החלב ולא השתהו על ההר.
הדרך נחשבה מסוכנת בלילה.
בין סבכי השיחים והסלעים ארבו שדים ולילין.
אבל ואנדה נשארה שם לפעמים עד שעה מאוחרת.
אמה צעקה עליה, הנשים ריננו אחריה, אבל ואנדה לא התחשבה באיש.
חזקה היתה כגבר, ידעה לחשים המבריחים את הרוחות הרעות, ולא איכפת היה לה מה האחרים מקשקשים בלשונם.
עכשיו עבדה בחשכה, יצקה את החלב מן הדלי אל הכדים, ניקתה בקש את המחבצה, ניקתה את הפרות מגושישי הבוץ שדבקו בירכיהן.
הכול עשתה בזריזות ובמיומנות.
כעבור זמן לא רב יצאה החוצה.
הכלב, שעמד ליד יעקב רץ לקראתה, כשכש בזנבו, קפץ עליה בשתי רגליו הקדמיות.
היא נרכנה אליו והוא ליקק את פניה.
"בלעם.
די!" ציוותה עליו ברוח טובה.
וליעקב אמרה.
"הוא מראה חיבה יותר ממך."
"כלב אין עליו חובות."
"אבל גם בעל-חיים יש לו נשמה..."
והיא לא פנתה ללכת, אלא התיישבה על אבן סמוך לרפת, ויעקב ישב גם הוא על אבן לידה.
תמיד בילו את השעה הזאת יחד, תמיד על אותן האבנים עצמן.
כשלא האירה הלבנה, ראתה אותו רק לאור הכוכבים.
אבל בערב הזה היה בהיר כבשעה שהלבנה במילואה.
הוא הביט עליה בשתיקה, אחוז אהבה, תשוקה.
בכל כוחו התאפק שלא ליפול עליה.
בעליל חש את הדם רוחש בעורקיו כמים העומדים לרתוח.
חום וקור חלפו בשדרתו.
בלבו הזהיר את עצמו:
זכור, העולם הזה הוא רק פרוזדור לעולם הבא שהוא הטרקלין, אל תאבד את העולם הבא בגלל הרגע היחיד הזה!
ה " מה נשמע במשפחה שלך?" שאל יעקב.
ואנדה כמו הקיצה מהזיה.
"וכי מה יישמע?
אבא עובד, חוטב עצים ביער וגורר ומביא אותם לכפר, נושא בולי-עץ כבדים כל כך וכמעט כורע תחתיהם.
הוא רוצה לבנות מחדש את הבקתה, או מי-יודע-מה.
וכשבא הערב הוא, בגילו, עייף כל כך שקשה לו לבלוע את ארוחת הערב, נופל על המיטה כמו עץ כרות.
כבר לא יחיה זמן רב."
יעקב כיווץ את גבותיו.
"אסור לדבר ככה."
"אבל זו האמת."
"איש אינו יודע מה נגזר בשמים."
"לא.
אבל כאשר כלים הכוחות, מתים.
אני יודעת תמיד מי קרוב למות, לא רק הזקנים והחולים, אלא גם הצעירים והבריאים.
אני נותנת מבט אחד ויודעת.
לפעמים אני מפחדת להגיד את מה שאני יודעת, כדי שלא יחשבו אותי למכשפה.
אבל אני בכל-זאת יודעת.
אמא היא כמו תמיד.
טוֹוה קצת, מבשלת קצת ומעמידה פנים שהיא חולה.
אנטֶק בא רק בימי ראשון ולפעמים גם אז לא.
מָרישָה הרה ובקרוב תלד.
בַּאשה עצלנית.
אמא קוראת לה חתולה עצלה.
אבל כשמזדמנת איזו הילולה היא מתעוררת לחיים.
ווֹיצֶק נעשה יותר ויותר משוגע."
"ומה על התבואה?
עלתה יפה?"
"כאן אף פעם לא עולה שום דבר יפה," ענתה ואנדה.
"למטה, בעמק, האדמה שחורה ודשנה.
כאן כל האדמה מלאה סלעים.
בין שיבולת לשיבולת אפשר להעביר עגלת שוורים.
לנו עוד נשאר קצת שיפון, אבל רוב האיכרים הגיעו עד פת לחם.
האדמה הכי טובה שייכת לפריץ, וזאגאייק גונב הכול."
"והפריץ לא בא הנה אף פעם?"
"אף פעם לא.
יושב לו בחוץ-לארץ ואפילו לא יודע שיש לו כאן אחוזה.
לפני שש שנים נפלו עלינו כולם.
זה היה לפני הקציר, כמו עכשיו, אבל האדונים התחשק להם באמצע הקיץ לצאת לציד.
את כל השדות רמסו בסוסים ובכלבים שלהם.
המשרתים שלהם תפסו כל מה שנזדמן להם:
עגל, תרנגולת, עז, אפילו ארנבון של אחד האיכרים.
זאגאייק הזדחל אחריהם ונישק לכולם בתחת.
על האיכרים הוא מתנשא, אבל לפני כל טרזן עירוני, גם אם הוא רק מלחך פנכה של הפריץ, הוא משתחווה.
הם הסתלקו והשאירו אחריהם שממה.
בחורף ההוא רעבו כל אנשי הכפר.
ילדים הצהיבו ומתו, בחורים צעירים הסתלקו מן העולם..."
"לא היה אפשר לדבר על לבם?"
"של הפריצים?
הם תמיד שיכורים.
האיכרים נישקו את כפות רגליהם, אבל הם הצליפו עליהם בשוטים שלהם.
הם תפסו נערות ואנסו אותן, והן באו הביתה אל הוריהן בשמלות מגואלות בדם ובלב דואב.
ובדיוק לאחר תשעה חודשים ילדו ממזרים."
"אצל היהודים אין רוצחים כאלה," אמר יעקב.
"באמת?
והפריצים היהודים מה עושים?"
"ליהודים אין פריצים."
"ולמי שייכות האדמות?"
"היהודים אין להם אדמות.
כשהיו היהודים בארצם, הם עיבדו את האדמה והיו להם כרמים וזיתים.
אבל כאן, בפולין, הם מתפרנסים ממסחר וממלאכה."
"ולמה זה?
אצלנו אמנם לא טוב, אבל כשעובדים בחריצות ויש אישה נאמנה, מגיעים למשהו.
סטאך היה גבר חזק, אבל עצל.
היה צריך להיות בעלה של בּאשה, לא שלי.
הכול דחה למחר.
קצר את החציר והשאיר אותו עד שנרטב בגשם.
רצה רק לשבת בבית-המרזח ולפטפט.
לא נועד להאריך ימים.
בליל החתונה חלמתי שהוא מת ופניו שחורות.
לא סיפרתי לאיש, אבל ידעתי שהוא לא יחיה הרבה.
ביום שקרה האסון, לא היה בכלל מזג-האוויר רע.
פתאום הבריק ברק ופרץ אלינו דרך החלון.
הוא התגלגל כתפוח של אש וחיפש את סטאך.
סטאך יצא קודם מן הבית והברק טס לתוך האסם ושם השיג אותו.
נכנסתי אל האסם וראיתי שהפנים שלו שחורות כמו פיח."
"גם איזה חלום טוב את חולמת לפעמים?"
"כן.
הלוא סיפרתי לך.
ראיתי שאתה תבוא.
לא בחלום אלא בהקיץ.
אמא בישלה כופתאות של שיפון ואבא שחט אז תרנגולת כי היה לה גידול במקור.
יצקתי את המרק על הכופתאות והוא היה מלא 'עיניים'.
הבטתי בו וערפל הסתלסל מעל לקערה.
ופתאום ראיתי אותך כמו שאני רואה אותך עכשיו."
"מניין לך כוחות כאלה?" שאל יעקב לאחר שתיקה
קצרה.
"אני לא יודעת, יעקב, לא יודעת.
אבל זה שנועדנו זה לזה, זה בטוח.
אבא הביא אותך מהיריד, ולי התחיל הלב להלום כמו פטיש.
לא היתה לך אפילו כותונת עליך, ואני תיקנתי כותונת של סטאך והלבשתי אותך.
הייתי אמורה להתארס לוַאצֶק, אבל אחרי שראיתי אותך, נמחקה לי הדמות שלו מהלב.
מָרילָה לועגת לי עד היום.
הוא נפל לידיה כפרי בשל.
לא מזמן הייתי אתם בחתונה והוא, אחרי ששתה קצת יותר מדי, פרץ בבכי והתחיל לדבר אלי כמו שדיבר קודם.
ממש התביישתי לפני הנשים.
מרילה כמעט קברה את עצמה חיה.
אבל אני רוצה אותך, יעקב, רק אותך!"
"ואנדה, את חייבת להוציא מחשבות כאלה מלבך."
"למה, יעקב, למה?"
"כבר אמרתי לך לא פעם אחת."
"אני לא מבינה אותך, יעקב."
"האמונה שלך היא לא האמונה שלי."
"כבר אמרתי לך:
אם אתה רוצה, אקבל את האמונה שלך?"
"אי-אפשר לקבל את האמונה שלי מפני שחושקים בגבר.
את האמונה שלי אפשר לקבל רק אם מאמינים באמת באלוהים ובתורתו."
"אני מאמינה במה שמאמין אתה."
"ואיפה היינו חיים?
כאן, כשמקבל עליו נוצרי את הדת היהודית שורפים אותו על המוקד."
"חייב להיות איזה מקום בשביל אנשים כמונו."
"אולי במדינות התורכים."
"אז בוא נברח לשם."
"איך?
אינני מכיר את ההרים."
"אני מכירה."
"המדינות התורכיות רחוקות.
יאסרו אותנו בדרך."
השניים השתתקו.
פניה של ואנדה היו אפופות צל כולן.
מרחוק נשמע יִדלול חרישי מלא כיסופים, כאילו הבין הרועה באיזו מצוקה נתונים יעקב וואנדה והוא מקונן על מר גורלם.
רוח קלה ניעורה ואוושת הענפים התערבבה ברחש נחל ההרים שירד בין הסלעים.
"בוא אלי," אמרה ואנדה, בנעימה שחציה פקודה וחציה תחינה.
"אתה חייב להיות שלי."
"לא...
אינני יכול...
אסור..."
פרק שני א הדרך במורד ההר היתה קשה לה מן הדרך במעלהו, ראשית, משום שנשאה אז שני כדים מלאים חלב, ושנית, משום שלבה היה עצוב.
ואף-על-פי-כן כמעט רצה.
הפחד הוא שהחיש את צעדיה.
השביל עבר בתוך יער, בין סבכי שיחים, עשב גבוה.
עבי הצמחייה היה מלא רחשושים, מלמולים.
ואנדה ידעה היטב שכל מיני מזיקים ולֵצים אורבים לה שם והם מסוגלים לעולל לה כל מיני תעלולים:
להניח אבן-נגף על דרכה, להיתלות על אחד הכדים ולהכריע אותה לארץ, לקשור לה קשרים בשערה ולסבכו, לזהם את החלב בצואת שדים, ומה לא.
הכפר וההרים סביבו מלאים רוחות רעות.
כל בית יש לו רוח-הרפאים שלו שמקננת מאחורי התנור.
הדרכים שורצות אנשי-זאב, טְרוֹלים ומכשפות, כל אחד מהם ותעלוליו.
היא צועדת שם והרוחות פורשות לה רשתות.
ינשוף שורק.
צפרדעים שקול אנוש להן מקרקרות.
אי-שם, לא הרחק מכאן, משוטט קוֹבַּלט השד הפיתום.
ואנדה שמעה את קול נשימתו הכבדה, חרחור כשל שחוט.
אבל חזקים מן הפחד הם יסורי האהבה.
דווקא משום שהעבד הזה השיב את פניה, לא חדקה להשתוקק אליו.
התאווה בערה בכל אבר מאבריה.
לכול היתה מוכנה:
לעזוב את הכפר, את הוריה, את משפחתה, לצאת לנדוד עם יעקב ערומה וחסרת כול.
אבל הוא דחה אותה בכל מיני תירוצים.
שוב ושוב אמרה ואנדה בלבה שאין זה צריך להעליב אותה.
וכי מה הוא?
פחות מקבצן.
לו רק רצתה, היתה יכולה לבקש מאחד הבחורים בכפר לרצוח אותו ואיש לא היה פוצה פה ומצפצף.
אבל מה הטעם להרוג מישהו שאת אוהבת?
הכאב חונק את גרונה.
העלבון סוטר לה על פניה.
מיום שבגרה רודפים אחריה הגברים - מאחיה עצמה ובשרה ועד הפרחח הרועה אווזים.
אבל יעקב הזה, כנראה, חזק ברוחו יותר מכל האחרים.
"הוא מכשף, מכשף!" דיברה ואנדה אל עצמה.
"אין זאת אלא שכישף אותי!"
אבל איפה הסתיר את הכישוף הזה?
בתוך קשר בשמלתה?
הצמיד משהו אל גדילי סודרה?
הדביק קווצת שיער שבראשה?
בכל מקום חיפשה ולא מצאה כלום.
בכפר גרה מכשפה, מַציוֹכה הזקנה, אבל ואנדה לא יכלה לבטוח בה משום שהיא קצת משוגעת ומגלה בפטפוטיה את כל הסודות.
כל-כך היתה ואנדה שקועה במחשבותיה עד שלא שמה לב שהיא כבר בעמק.
בקתתו של יאן בז'יק עמדה לרגלי ההר, קורותיה המתמוטטות מכוסות טחבים, גג הקש מוקף קִנים, חלון אחד חסום בשלפוחיות השתן של פרות והאחר פתוח כדי שיצא בעדו העשן של הכיריים.
בחורף הבהבה פתילה בשבר כלי של חרס או הבעירו קיסמים, אבל בקיץ לא הרשה האב להדליק שום אור.
ואף-על-פי שגם הקירות היו שחורים לא שררה שם אפלה, וּואנדה ראתה הכול כמו ביום.
אביה כבר שכב על משכבו במותנייה קרועה ומכנסיים מטולאים, יחף.
לעתים נדירות פשט את בגדיו.
קשה היה להבחין אם הוא ישן או נח.
אמה ובַּאשה ישבו בחושך וקלעו חבל של קש.
כל בני הבית ישנו במיטה רחבה אחת.
וגם היא, ואנדה.
פעם, כשוואנדה עדיין היתה בתולה ואנטק רווק, היה האב עולה על האם לפני השינה, והילדים היה להם על מה לצחוק.
אבל אנטק שוב לא בבית וזוג הזקנים כבר חלשים מכדי להשתעשע ככה.
חששו שבקרוב ייפח האב את נשמתו.
אנטק, שרצה לקבל את המשק, היה בא לכאן כל כמה ימים ושואל בלי בושה:
"אז מה?
אבא עוד חי?"
"כן, הוא חי," היתה עונה אמא-בז'יק, שכבר רצתה גם היא להתפטר מן הזקן.
הוא לא היה שווה את הלחם שאכל.
חלש היה, משמים, רגוז.
כל היום גיהק.
סוחב היה ומביא עצים כמו בונה:
עצים דקים ועקומים שלא צלחו אלא להסקה.
בבקתה מיעטו לדבר.
האם כעסה על ואנדה משום שאינה נישאת לאחד הגברים שבכפר.
בעלה של בַּאשה, ווֹיצֶך, נתקף אחרי החתונה במרה שחורה וחזר אל בית הוריו.
באשה כבר ילדה שלושה ילדים - אחד לבעלה ושני ממזרים, אבל כולם מתו.
בני הזוג בז'יק שכלו גם הם שני בנים, שניהם צעירים וחסונים כאלונים.
המשפחה שקעה באבל, במרירות ובריב אילם שלא חדל אף פעם, שרתח ובעבע כמו דייסה מתבשלת.
שותקת יצקה עכשיו ואנדה את החלב בסירים.
מחצית ממנו היתה שייכת לסוכן זאגאייק.
היתה לו בכפר מגבנה.
בשאר החלב עמדה המשפחה להשתמש למחרת לתבשילים ולשתייה עם לחם.
בהשוואה לבתים אחרים ידעו כאן שובע.
בקיטון, שהיתה בו מטחנת-היד, עמדו שק של שיפון ושק של שעורה.
בחלקה השדה של בז'יק היו פזורות פחות אבנים מבשדות אחרים.
שנים רבות סיקלו אותה בני המשפחה ומן האבנים עשו גדר.
אבל האוכל אינו הכול.
האב התאבל על הבנים המתים, לא סבל את אנטק ואת כלתו מרישה, שנא את באשה על התנהגותה המופקרת.
את ואנדה אמנם אהב, אבל כבר שנים היא אלמנה ואין לו נחת ממנה.
בין האם ואנטק ובַּאשה נרקמה ברית חשאית.
הם ראו עצמם כחבורה אחת, התלחשו לעיני ואנדה כלעיני זרה.
אבל ואנדה ניהלה את המשק.
אפילו אביה שאל לדעתה מתי ומה לזרוע ומתי לקצור, נועץ עמה בכל דבר קטן.
ראש של גבר היה לה, וכשאמרה משהו, היה אפשר לסמוך על זה.
>> סוף חלק חמישי, סוף עמוד 31 ספר ראשון פרק ראשון 1 נתחנכתי בשלוש לשונות מתות - עברית, ארמית ויידיש (יש הסבורים, כי האחרונה אינה לשון כלל) - ובתרבות שנתפתחה בבבל:
התלמוד.
ה"חדר" שלמדתי בו היה חדר אחד שבו אכל המלמד וישן, ואשתו בישלה בו.
לא למדתי שם חשבון, גיאוגרפיה, פיסיקה, כימיה או היסטוריה, אלא דיני ביצה שנולדה ביום-טוב והקרבנות שהוקרבו בבית-מקדש שחרב לפני אלפים שנה.
אף- על-פי שהשתקעו אבות-אבותי בפולין שש מאות או שבע מאות שנה לפני שבאתי לעולם, ידעתי רק מלים פולניות אחדות.
גרנו בוארשה ברחוב קרוכמַלנה, שאפשר ואפשר לכנותו גטו.
למעשה, היו היהודים בפולין הכבושה לרוסיה רשאים לגור בכל אשר ירצו.
הייתי אַנַכרוניזם לכל דבר, אך לא ידעתי זאת, כפי שלא ידעתי כי ידידותי עם שוֹשָה, בת שכנתנו בָשֶלֶה וזלִיג בעלה, יש לה איזו נגיעה שהיא לאהבה.
קשרי אהבה נקשרו בין צעירים חילוניים, שהיו מגלחים זקנם ומעשנים בשבת, ובין צעירות, שהיו לבושות חולצות קצרות-שרוול ושמלות בעלות מחשוף.
מעשי הפקרות אלה לא נגעו כלל לתלמיד "חדר" בן שבע או שמונה מבית חסידים.
ואף-על-פי-כן נמשכתי אל שושה והייתי עובר בפרוזדור החשוך המוליך מדירתנו אל דירת בָשלה לעתים תכופות ככל שיכולתי.
שושה היתה בת-גילי, אך בעוד אני נחשב עילוי, היודע בעל-פה כמה וכמה דפי גמרא ופרקי משניות, היודע לכתוב יידיש וגם עברית, וכבר התחלתי להרהר באלוהים, בהשגחה, בזמן, במרחב ובאינסוף, נחשבה שושה בעיני כל דרי הבית מספר 10 טיפשה קטנה.
בגיל תשע היתה מדברת כבת שש.
בבית-הספר היסודי, ששלחו אותה הוריה ללמוד בו, ישבה שנתים בכיתה אחת.
היה לה לשושה שיער בלונדי, שגלש על כתפיה כשהתירה את צמותיה.
עיניה כחולות היו, אפה ישר, צוארה ארוך.
דומה היתה לאמה, שנודעה כיפהפיה בנעוריה.
אחותה אִיפֶה, הצעירה שנתים משושה, כהה היתה, כאביה.
סד היה חבוש על רגלה השמאלית, והיא צלעה.
כשהתחלתי לבקר אצל בּשלה, עדיין היתה הבת הצעירה, טייבֶלֶה, תינוקת.
זה עתה נגמלה והיתה ישנה בעריסה.
יום אחד שבה שושה מבית-הספר בוכה - המורה סילקה אותה ונתנה בידיה מכתב, האומר שאין מקומה בבית-הספר.
שני ספרים הביאה הביתה - אחד רוסי ואחד פולני - וכן מחברות אחדות וקופסת עטים ועפרונות.
רוסית לא למדה, אבל ידעה לקרוא פולנית לאט- לאט.
במקראה היו תמונות של בקתה בכפר, פרה, תרנגול, חתול, כלב, ארנבת וחסידה המאכילה את גוזלה, שאך זה נבקע בקן.
שושה ידעה בעל-פה שירים אחדים מהמקראה.
אביה, זליג, עבד בחנות עורות.
יוצא היה את הבית השכם בבוקר, ושב בשעת-ערב מאוחרת.
זקנו השחור קצר היה תמיד ומעוגל, והחסידים בבית שלנו היו אומרים, כי הוא גוזז אותו - מעשה שלא ייעשה בין החסידים.
לבוש היה קפוטה קצרה, צוארון אָשוֹן ועניבה, ונעול נעלי עור גדי עם לשונות-גומי.
בשבת היה מתפלל בבית- כנסת של בעלי-מלאכה ופועלים.
אף שחבשה בּשלה פיאה נכרית, לא גילחה את שער ראשה, כאמי, אשת הרב מנחם מנדל גריידינגֶר.
פעמים רבות אמרה לי אמא, כי לא יאה לבן הרב, הלומד גמרא, להתחבר עם ילדה, ודוקא מבית כה פשוט.
היא הזהירה אותי, כי חלילה לי לטעום שם משהו, שכן עלולה בּשלה להאכילני בשר שאינו כשר למהדרין.
בני גריידינגר מוצאם ממשפחה עתיקה של רבנים, מחברי ספרים קדושים, ואילו אביה של בּשלה פרוָן היה, וזליג שירת לפני נישואיו בצבא הרוסי.
הילדים בביתנו היו מחקים את דיבורה של שושה.
שושה עשתה שגיאות טפשיות ביידיש;
היתה פותחת משפט ואינה מסיימת אותו.
כשנשלחה למכולת לקנות משהו, אבד לה הכסף בדרכה.
שכניה של בשלה אמרו לה, שעליה להביא את שושה אל רופא, מפני שאין מוחה מתפתח כנראה, אך לא היו לה לבּשלה הפנאי והכסף לביקור אצל רופאים.
ומה יש בידם לעשות?
בשלה עצמה היתה תמימה כילד.
מיכאל הסנדלר אמר עליה, שאתה יכול לשכנע אותה כי חתלתול גדֵל ברחמה ופרה עפה מעל לגג והטילה ביצי-פליז.
מה שונה היתה דירתה של בשלה מדירתנו!
לנו כמעט לא היו רהיטים.
הקירות היו מכוסים ספרים מהרצפה עד התקרה.
לי ולאחי משה לא היו צעצועים.
שיחקנו בספרים של אבא, בעט שבור, בבקבוק דיו ריק או בפיסות-נייר.
בטרקלין שלנו לא היו ספה, כסאות מרופדים ושידה, אלא רק ארון-קודש, שולחן ארוך וספסלים.
בשבתות התפללו שם יהודים.
כל היום היה אבי עומד ליד עמוד ומעיין בספרים גדולים שנערמו על-ידו בערימה גבוהה, פתוחים.
הוא כתב פירושים כדי לנסות ולתרץ סתירות שמצא פרשן אחד בדברי רעהו.
קצר-קומה היה, עיניו כחולות וזקנו אדמוני, ומעשן היה מקטרת ארוכה.
מימַי הראשונים העולים בזכרוני שמעתי מפיו שוב ושוב את המלה "אסור".
כל דבר שרציתי בו היה בבחינת עבירה.
חלילה לי לרשום או לצייר דמות אדם, שהרי זו עבירה על הדיבר השני.
אסור היה עלי לומר מלה בגנותו של נער אחר, שהרי זו לזות-שפתים.
לא יכולתי לצחוק למישהו, שהרי זו ליצנות, ולא יכולתי לבדות סיפור, שהרי אין זה אלא שקר.
בשבת נאסר עלינו לנגוע בפמוט, במטבע, בכל דבר שהיינו משתעשעים בו.
אבא היה מזכיר לנו בלי הרף, כי העולם הזה הוא פרוזדור, ובו חייב אדם ללמוד תורה ולעשות מעשים טובים, כדי שבהגיעו לַטרקלין, שהוא העולם הבא, יקבל את הגמול המצפה לו.
וכך היה אומר:
"כמה בכלל חי אדם?
עד שאתה פונה לכאן ולכאן, וכבר חלף הכל.
כשאדם חוטא, נהפכים חטאיו לשטנים, לשדים ולמזיקים.
לאחר מותו הם רודפים אחר הגופה, גוררים אותה ביערות ובמדבריות שכוחי-אל, שאין רגל אדם או בהמה דורכת בהם."
לפעמים היתה אמא רוגזת על אבא בשל הדברים המדכדכים שהיה אומר לנו, אבל גם היא היתה ממטיפי-המוסר.
רזה היתה, לחייה נפולות, סנטרה חד, ועיניה האפורות והגדולות אמרו גם חריפות גם עצבות.
הורי שכלו שלושה ילדים לפני שנולדתי.
בבואי אל בּשלה, עוד לפני שפתחתי את הדלת, עלו באפי ריחות התבשילים, הצלי והפרפראות מעשי-ידיה.
במטבחה עמדו בשורות סירים ומחבתות של פליז ונחושת, צלחות צבעוניות, מעוטרות זהב בשוליהן, מכתש ועלי, מטחנת-קפה וכל מיני תמונות ובטלוּליות.
לילדים היתה תיבה מלאה בובות, כדורים, עפרונות צבעוניים, צבעים.
כיסויים יפים כיסו את המיטות.
כריות רקומות היו מוטלות על הספה.
אִיפֶה וטייבֶלה היו צעירות מדי בשבילי, אבל שושה התאימה לי בדיוק.
שנינו לא רצינו לרדת לחצר לשחק, שכן שלטו בה בחורים פרועים בעלי מקלות.
הם התעללו בכל ילד שהיה צעיר או חלש מהם.
דיבורם היה גס.
לי הקדישו תשומת-לב מיוחדת, מפני שאני בנו של הרב ולבוש קפוטה ארוכה וחבוש כובע של קטיפה.
הם כינו אותי כינויים כמו "גנדרן", "רבי קטן", "בן יקיר".
כששמעו אותי מדבר עם שושה, כינו אותי "נקַיבֶה".
הם קינטרו אותי על ששערי אדמוני, עיני כחולות ועורי לבן מאוד.
לפעמים יִדו בי אבן, גזיר- עץ או רגב-בוץ.
לפעמים המעידו אותי, כדי שאפול לַבּיב.
או, שיסו בי את כלבו של שוער-הבית, כי ידעו שאני מפחד מפניו.
אך בדירתה של בשלה לא ידעתי קנטור או גסות.
עם כניסתי הציעה לי בּשלה צלחת גריסים, כוס חמיצה, או עוגית.
שושה הורידה את תיבת הצעצועים שלה, ובה בובות, כלי אוכל ובישול של בובות, אוסף פסלונים של אנשים וחיות, כפתורים נוצצים וסרטים ססגוניים.
שיחקנו באבנים, בקוביות, במחבואים, בבעל- ואשה.
העמדתי פנים שאני הולך לבית-הכנסת, ובשובי הכינה לי שושה ארוחה.
פעם אחת שיחקתי תפקיד של עיור, ושושה הרשתה לי לנגוע במצחה, בלחייה, בפיה.
היא נשקה את כף-ידי ואמרה:
"אל תגיד לאמא."
מספר הייתי לשושה מעשיות שקראתי או שמעתי מפי אמי ואבי, ומיפה אותן כרצוני.
סיפרתי לה על יערות-עד בסיביר, על שודדים מכסיקנים ועל הקניבלים האוכלים את ילדיהם.
לפעמים היתה בּשלה יושבת עמנו ומאזינה לפטפוטי.
התפארתי לפניהן שאני בן-בית בקבלה ויודע אמירות כה קדושות, שיש בכוחן להוציא יין מהקיר, לברוא יונים חיות ולהעיף אותי למַדַגסקר.
באחד השמות הללו שאני יודעם שבעים ושתים אותיות, וכשייאמר השם, יאדימו השמים, הירח יפול וכל העולם ייחרב.
עיניה של שושה נתמלאו אֵימה.
"ארֶלה, לעולם אַל תאמר את המלה!"
"לא, שוֹשֶלה, אל תפחדי.
אני אעשה שתחיי לעד."
2 לא רק לשחק עם שושה יכולתי, יכולתי גם לספר לה דברים שלא העזתי לאַמרם לשום איש.
יכולתי לתאר לפניה את כל דמיונותי וכל החלומות שחלמתי בהקיץ.
גיליתי לה שאני כותב ספר.
תכופות ראיתי ספר זה בחלומי.
הוא נכתב בידי וגם בידי סופר-סת"ם, שחי לפני דורות רבים, על-גבי קלף בכתב רש"י.
דימיתי בלבי שעשיתי זאת בגלגול קודם.
אבי אסר עלי לעיין בספרי-הקבלה.
הוא הזהיר אותי ואמר, שכל הנתפס לקבלה בטרם ימלאו לו שלושים מסתכן בכפירה או בטירוף-הדעת.
אבל אני חשבתי, כי בין כך ובין כך אני כופר ומטורף-למחצה.
על המדפים בביתנו עמדו כרכים של "הזוהר", "עץ חיים", "ספר יצירה", "פרדס רמונים", וספרי-קבלה אחרים.
מצאתי לוח-עתים, שבו הובאו עובדות רבות על מלכים, מדינאים, מיליונרים ומלומדים.
אמי קראה תכופות ב"ספר-הברית", שהוא אנתולוגיה גדושה ידיעות מן המדע.
בו יכולתי לקרוא על ארכימדס, קופרניקוס, ניוטון, ועל הפילוסופים אריסטו, דקארט, לייבניץ.
המחבר, ר' אליהו מוילנה, נכנס בפולמוס ארכני עם השוללים את קיום הבורא, וכך למדתי לדעת את השקפותיהם.
אף- על-פי שהספר נאסר עלי, ניצלתי כל הזדמנות לקרוא בו.
פעם אחת הזכיר אבי את הפילוסוף שפינוזה ימח-שמו ואת תורתו, שלפיה אלוהים הוא העולם והעולם הוא אלוהים.
דברים אלה הכניסו מהומה בנפשי.
אם העולם הוא אלוהים, הרי אני, הנער אהרן, הקפוטה שלי, כובע-הקטיפה שלי, שערי האדמוני, נעלי, גם הם חלק מן האלוהות.
והוא הדין בבשלה, בשושה- אפילו במחשבותי.
ביום ההוא הרציתי באזני שושה את הפילוסופיה של שפינוזה, כאילו למדתי את כל כתביו.
שושה הקשיבה ובה-בשעה ערכה את אוסף כפתורי-הזהב שלה.
בטוח הייתי שאינה מבינה אפילו מלה אחת, אך היא שאלה:
"האם לֵיבּלה בוֹנץ גם הוא אלוהים?"
ליבלה בונץ היה מוכר בחצר שלנו כבריון וגנב.
כששיחק בקלפים עם הנערים, רימה אותם.
היו לו כל מיני תחבולות ותירוצים להרביץ בנער חלש ממנו.
ניגש היה אל ילד קטן ואומר לו:
"מישהו אמר לי שהמרפק שלי מסריח.
עשה לי טובה והרח אותו." כשנענה לו
הילד.
הלם ליבלה בונץ בחטמו.
הרעיון שליבלה עשוי להיות חלק מאלוהים השבית את התלהבותי מהפילוסופיה של שפינוזה, ומיד העליתי תיאוריה, שיש שני אלוהים - אחד טוב ואחד רע - וליבלה בונץ שייך לרע.
שושה קיבלה ברצון את גרסתי החדשה לתורת שפינוזה.
כל יום נהג לבוא לשְטיבל של ראדזִימִין, שבו התפלל אבי, אדם שקראו לו יהושע סוחר-המליחים.
גם כינוי היה לו:
יהושע הפילו- סוף.
גוץ היה, רזה ולזקנו כל מיני צבעים:
צהוב, אפור, חום.
מוכר היה מליחים כבושים ומליחים מעושנים, ואשתו ובנותיו היו כובשות מלפפונים.
מתפלל היה בשעה מאוחרת בחפזון רב, לאחר שכבר יצאו שאר המתפללים.
לרגע מתעטף היה בטלית ומניח תפילין, וכעבור רגע - על-כל-פנים, כך נדמה לי - כבר הסיר אותם.
אותו זמן כבר לא למדתי בחדר, מפני שידו של אבי לא השיגה לשלם את שכר-הלימוד;
וחוץ מזה, כבר הייתי מסוגל ללמוד דף גמרא בעצמי.
פעמים רבות באתי אל השטיבל של ראדזימין כדי לשוחח עם יהושע.
מתעניין היה בתורת-ההגיון, וסיפר לי על הפרדוכסים של הפילוסוף היוני זֶנון.
כן אמר לי, שאף-על-פי שהאטום הוא לפי המקובל החלקיק הקטן ביותר של החומר, הרי מבחינה מתימ- טית אפשר לחלקו עד אין-סוף.
הוא הסביר לי את פירוש המלים "מיקרוקוסמוס" ו "מאקרוקוסמוס".
למחרת סיפרתי הכל לשושה.
אמרתי לה, כי כל אטום הוא עולם בפני עצמו, ובו רבּוֹאוֹת של יצורים זערערים - אנשים, חיות ועופות.
יש גויים ויש יהודים.
האנשים בונים בתים, מגדלים, ערים, גשרים, ואינם יודעים כלל מה זעירים הם.
לשונות הרבה הם מדברים.
"בטיפה אחת של מים עשויים להימצא רבּוֹאוֹת עולמות כאלה."
"ואין הם טובעים?" שאלה שושה.
כדי שלא לסבך את הדברים יותר מדי, אמרתי:
"כולם יודעים לשחות."
לא חלף יום בלי שאבוא אל שושה ובפי סיפורים חדשים.
גיליתי שיקוי, שהשותה אותו נעשה גיבור כשמשון.
אני כבר שתיתי אותו, והנני כה חזק, שאוכל לגרש את התורכים מארץ-הקודש ולהיעשות מלך היהודים.
מצאתי כובע, שהחובש אותו נעשה רואה-ואינו- נראה.
ואני עתיד להיות חכם כשלמה המלך, שידע שפת חיות ועופות.
סיפרתי לשושה על מלכת שבא, שבאה ללמוד חכמה מפי המלך שלמה, והביאה עמה את עבדיה הרבים, וכן גמלים וחמורים עמוסים מתנות למלך ישראל.
לפני בואה ציוה המלך שלמה לעשות את רצפת הארמון מזכוכית.
וכשנכנסה מלכת שבא, חשבה כי לא זכוכית לפניה אלא מים והפשילה שולי שמלתה.
המלך שלמה ישב על כסא-זהב, וכשראה את רגלי המלכה, אמר:
"את נודעת ביָפיֵך הרב, אבל רגליך שעירות כרגלי גבר."
"באמת?" שאלה שושה.
"כן, באמת."
הפשילה שושה את שולי שמלתה כדי להסתכל ברגליה, ואני אמרתי:
"שושה, אַת יפה ממלכת שבא." הבטחתי לה, כי לאחר
שימשחוני למלך ויושיבוני על כסאו של שלמה, אשא אותה לאשה.
היא תהיה מלכה ולראשה כתר של יהלומים, אִזמרגדים ואבני אודם וספיר.
שאר הנשים והפילגשים ישתחוו לה אפיִם ארצה.
"כמה נשים יהיו לך ?" שאלה שושה.
"מלבדך, תשע מאות תשעים ותשע."
"מדוע כה רבות?"
"למלך שלמה היו אלף נשים.
כך כתוב בשיר-השירים."
"זה מותר?"
"למלך מותר הכל."
"אם יהיו לך אלף נשים, לא יהיה לך פנאי בשבילי."
"שושלה, בשבילך אהיה פנוי תמיד.
את תשבי לידי על כסא- המלכות ורגליך תניחי על הדום של פטדה.
כשיבוא המשיח, ירכבו כל היהודים על-גבי ענן ויעופו לארץ-הקודש.
הגויים יהיו עבדיהם של היהודים.
בתו של גנרל תרחץ את רגליִך."
"הו, זה ידגדג," התחילה שושה צוחקת וחשפה את שיניה הלבנות.
יום עקירתם של זליג ובשלה מהבית מספר 10 שברחוב קרוכמלנה לבית מספר 7 היה לי כתשעה באב.
הדבר קרה פתאום.
יום אחד גנבתי גרוֹשְן מארנקה של אמי וקניתי לשושה חפיסת שוקולד בחנות-הממתקים של אסתר.
כעבור יום פתחו סַבלים את דלת דירתה של בשלה והוציאו את הארונות, הספה, המיטות, כלי-הפסח וכלי כל ימות השנה.
לא ניתן לי אפילו לומר שלום למשפחה.
בעצם, כבר גדלתי מכדי שאוכל להתידד עם ילדה.
כבר למדתי לא גמרא בלבד, אלא גם תוספות.
בבוקר כשעקרו קראתי עם אבא על חנינא סגן-הכוהנים.
מפעם לפעם הצצתי מהחלון.
מיטלטליה של בשלה נטענו על קרון-משא רתום לשני סוסים בלגיים.
בשלה נשאה את טייבלה.
שושה ואיפֶה הלכו אחרי העגלה.
המרחק בין מספר 10 למספר 7 הוא שני בתים בלבד, אבל אני ידעתי כי זה הסוף.
דבר אחד הוא, לחמוק מדירתנו, לעבור בחפזון בפרוזדור חשוך ולהקיש על דלתה של שושה, ודבר אחר הוא לבוא לביקור בבנין זר.
אנשי הקהילה, ששילמו לאבי את שכרו השבועי, פקחו עינים על הכל, נכונים תמיד למצוא פסוּל בהתנהגות ילדיו.
היה קיץ 1914. כעבור חודש ירה מתנקש סרבי ביורש-העצר
האוסטרי ובאשתו.
עד מהרה גייס הצאר את כל צבאו.
ראיתי יהודים שהתפללו בשבתות בטרקלין שלנו והנה הם עוברים ליד ביתנו וכפתורים נוצצים בדשי מעיליהם, והוא סימן כי גויסו ויצטרכו להילחם בגרמנים, באוסטרים ובאיטלקים.
שוטרים נכנסו לפונדק מל אלעוֹזר בבית מספר 17 ושפכו את כל הווֹדקה שלו לביב - בימי מלחמה חייבים האזרחים להיות פיכחים.
החנוָנים סירבו למכור סחורה בשטרי-כסף;
הם דרשו מטבעות כסף או זהב.
דלתות החנויות נפתחו כדי סדק בלבד, ורק קונים שבידיהם מטבעות כאלה הורשו להיכנס.
עד מהרה התחלנו לרעוב.
בין הרצח בסראיֶבוֹ לפרוץ המלחמה מילאו עקרות-הבית העשירות את מזָוֵיהן בקמח, אורז, גריסים ושעועית, אך אמי היתה עסוקה בקריאת ספרי-מוסר.
וחוץ מזה, גם כסף לא היה לנו.
היהודים מהרחוב שלנו הפסיקו לשלם לאבא.
לא היו עוד חתונות, גירושים, דיני-תורה.
תורים ארוכים התיצבו ליד המאפיות לקבל כיכר-לחם.
מחירי הבשר האמירו.
בשוק-יאנאש עמדו השוחטים, החלפים בידיהם, וציפו לאשה שתביא תרנגולת, ברוָז או אוָז לשחיטה.
מתיר העופות עלה מיום ליום.
מליחים לא היו בנמצא כלל.
עקרות-בית רבות התחילו להשתמש בחמאת- קקאו במקום בחמאה.
היה מחסור בנפט.
לאחר הסוכות התחילו הגשמים, השלג והכפור, אבל ידינו לא השיגה לקנות פחם לתנור.
אחי משה הפסיק ללכת לחדר מפני שנעליו נתרפטו.
אבא היה מלמד אותו.
שבועות חלפו ולא טעמנו טעם בשר אפילו פעם אחת, גם לא בשבתות.
שתינו תה מימי, ללא סוכר.
נודע לנו מהעתונים, כי הגרמנים והאוסטרים כבשו ערים ועיירות בפולין, וביניהן מקו- מות שקרובינו גרים בהם.
הנסיך הגדול ניקולאי ניקולאיֶביץ', המצביא העליון, ציוה לגרש את כל היהודים מהאזורים הסמוכים לחזית - הם נחשבו למרגלים גרמנים.
רחובות היהודים בוארשה המו מאלפי פליטים.
הם לנו בבתי-המדרש ואפילו בבתי-הכנסת.
עד מהרה עלו באזנינו קולות התותחים הכבדים.
הגרמנים תקפו ליד נהר בְזוּרָה, והרוסים פתחו בהתקפת-נגד.
השמשות בדירתנו קישקשו יומם ולילה.
3 משפחתנו יצאה את וארשה בקיץ 1917. הורי עקרו אל עיירה
הכבושה בידי האוסטרים.
המזון שם היה זול יותר.
לאמא היו קרובים באזור זה.
דומה היה, כי העיר קרובה להרס גמור.
המלחמה כבר נמשכה שלוש שנים.
הרוסים פינו את וארשה, ובנסיגתם פוצצו את גשר-פראגה.
הגרמנים, ששלטו בפולין, נחלו תבוסות בחזית המערבית והרעיבו את האוכלוסיה.
לא אכלנו לשובע.
לפני צאתנו חלה מוֹישה ונלקח ל"בית-החולים למחלות מידבקות" שברחוב פוֹקוֹרנה.
אמי ואני הובאנו לתחנת-החיטוי שברחוב שְצֵ'נסליוָה, בסמוך לבית-העלמין היהודי.
שם גזזו את פאוֹתי והאכילו אותי מרק המתובל בבשר חזיר.
לי, לבנו של רב, היו אלה עינויי-נפש.
אחות גויה ציותה עלי להתפשט עירום ורחצה אותי.
כשסיבנה אותי, דיגדגו אצבעותיה ואני רציתי לבכות ולצחוק כאחד.
אין זאת כי נפלתי לידיה של לִילִית, שנשלחה במצוַת בעלה אשמדאי להשחית את מידותיהם של תלמידי-ישיבה ולגרור אותם אל תהום הטומאה.
אחר-כך, כשראיתי את דמותי במראה - דמות הדומה לי, אך ללא פיאות וציצית, הלבושה מין חלוק-רחצה, שלא ראיתי דוגמתו מעולם על גופו של נער יהודי, ונעולה קבקבי-עץ, לא הכרתי את עצמי.
אבד לי צלם-אלוהים.
אמרתי בלבי, כי כל מה שאירע לי ביום ההוא לא היה תוצאה של המלחמה ושל צוי הגרמנים בלבד, אלא עונש על חטאַי, על הספקות באמונה.
כבר קראתי אז בחשאי בספריהם של מנדלי מוכר ספרים, שלום עליכם ופרץ, וכן תרגומים ליידיש ולעברית של טולסטוי, דוסטויבסקי, סטרינדברג וקנוּט האמסון.
הצצתי ב"אתיקה" לשפינוזה, בתרגומו העברי שיל ד"ר שלמה רובין, וסיימתי קריאת ספר פופולרי בתולדות הפילוסופיה.
למדתי בכוח עצמי לקרוא גרמנית - הדומה כל-כך ליידיש - וקראתי במקור את האחים גרים, היינה וכל ספר שנפל לידי.
היו לי סודות מפני הורי.
עם החיילים הגרמנים פלשה גם ההשכלה לרחוב קרוכמלנה.
שמעתי על-אודות דארוין, ושוב לא הייתי בטוח כלל, כי הנסים המתוארים בספר "קהל חסידים" אכן התרחשו.
מאז פרצה המלחמה בתשעה באב, הובא עתון ביידיש לביתנו יום-יום, ואני קראתי בו על ציונות, סוציאליזם, ולאחר צאת הרוסים את פולין, כשנפסקה הצנזורה הרוסית - סדרת מאמרים על ראספוטין.
עתה באה המהפכה על רוסיה, והצאר הורד מכסאו.
החדשות היו גדושות מאבקים ופולמוסים בין האֶס-אֶרים, המֶנשביקים, הבולש- ביקים.
האנרכיסטים - שמות ומושגים חדשים שבאו לעולם.
קלטתי כל אלה בשקיקה שאינה יודעת שֹבעה.
בין השנים 1914 ל- 1917 לא ראיתי את שושה, ואף פעם לא פגשתי אותה ברחוב, לא אותה ולא את בשלה והילדות.
גדלתי וכבר למדתי זמן אחד בישיבת סוחאצֶ'ב וזמן אחד בראדזימין.
אבי הלך לשמש כרב בכפר בגלי- ציה, והיה עלי לעשות לפרנסתי.
אבל מעולם לא שכחתי את שושה.
היא באה אלי בחלומי בלילות.
בחלומותי היתה חיה ומתה כאחד.
שיחקתי עמה בגן, שהוא גם בית-עלמין.
הצטרפו אלינו שם נערות מתות, שבגדיהן היו תכריכים מקושטים.
הן רקדו במעגלים ושרו.
הן התנדנדו, גלשו, לעתים ריחפו באויר.
טיילתי עם שושה ביער שעציו הענקיים מגיעים השמימה.
הצפרים שם היו שונות מכל המוכרות לי.
גדולות היו כנשרים וססגוניות כתוּכים.
הן דיברו יידיש.
מסבך השיחים המקי- פים את הגן צצו חיות שפני אדם להן.
שושה היתה בת-בית בגן הזה, ובמקום שאצביע על הדברים ואסבירם לה, כפי שעשיתי בעבר, גילתה היא לי דברים שלא ידעתי ולחשה סודות על אזני.
שערה צימח עד מתניה, ועורה זהר כדַר.
הייתי מקיץ תמיד מחלום זה וטעם מתוק בפי, ולבי אומר לי כי שושה אינה עוד בחיים.
במרוצת השנים נדדתי בעיירותיה של פולין, משתדל להתפרנס מהוראת עברית.
וכמעט לא הירהרתי בשושה בהקיץ.
התאהבתי בנערה, שהוריה לא התירו לי לעמוד בד' אמותיה.
התחלתי לכתוב עברית, אחר-כך עברתי ליידיש והעורכים דחו כל מה שהגשתי להם.
אין זאת כי נבצר ממני למצוא סגנון, שיצור לי תחום ספרותי משלי.
ידי רפו ונטשתי את הספרות וריכזתי את מאמצי בפילוסופיה, אבל מה שביקשתי, לא מצאתי בה.
ידעתי שאני חייב לחזור לוארשה, אך שוב ושוב היו הכוחות המכוונים את גורל האדם מטילים אותי בחזרה אל העיירות המרופשות.
פעמים רבות הירהרתי בהתאבדות.
כשהצלחתי לבסוף להגיע אל העיר, למצוא עבודה כמגיה וכמתרגם, ולהיות מוזמן אל "מועדון הסופרים", תחילה כאורח ואחר-כך כחבר, היתה בי ההרגשה של אדם שנתעורר מתרדמת-עלפון.
שנים חלפו ולא ידעתי אנה באו.
סופרים בני-גילי זכו לתהילה ולאלמוות, ואילו אני עדיין בין הטירונים הייתי.
אבי מת, כתבי- היד שלו, כשלי, נתפזרו ואף אבדו, אך הוא בכל-זאת הצליח להוציא לאור ספר קטן.
בוארשה קשרתי קשרי-אהבה עם דוֹרה סטולניץ, נערה ששאפה להשתקע בברית-המועצות, ארץ הסוציאליזם.
אחר-כך נודע לי, שהיתה מפעילי המפלגה הקומוניסטית.
היא נאסרה כמה וכמה פעמים ועשתה חדשים בפאויאַק ובבתי-סוהר אחרים.
אני הייתי אנטי-קומוניסט - מתנגד לכל ה"איזמים" - ועתה חייתי בפחד מתמיד ממאסר ומכליאה בגלל קשרי עם נערה זו, שליָמים אף חדלתי לחבבה בשל סיסמותיה הנבובות והאסימונים המחוקים המנוּפחים שבפיה על "העתיד המאושר" ועל "המחר הזוהר".
רחובות היהודים ששוטטתי בהם עתה היו סמוכים לרחוב קרוכמל- נה.
אך אליו לא קרבתי כלל.
פשוט, אמרתי בלבי, שאין לי כל סיבה להיכנס לאזור זה בעיר, אבל ודאי היו לכך טעמים אחרים.
שמעתי שמחצית אוכלוסי הרחוב הזה מתו במגיפת הטיפוס, בשפעת וברעב.
בחורים שלמדתי עמם בחדר שירתו בצבא פולין ונפלו במלחמת פולין עם הבולשביקים בשנת 1920. לימים, נעשה
רחוב קרוכמלנה חממה של הקומוניזם.
בסביבה זו נערכו תמיד הפגנות של הקומוניסטים.
קומוניסטים צעירים קשרו דגלים אדומים לכבלי הטלפון והחשמלית, ואפילו אל חלונות תחנת-המשטרה.
בכיכר, השטח שבין מס' 9 ובין מס' 13, ובמאורה, שבה שרצו הגנבים, רועי-הזונות והזונות, תיכננו עתה את הדיקטטורה של החבר סטלין.
המשטרה ערכה כאן תמיד מצודים.
רחוב זה אינו עוד רחובי.
איש לא יזכור אותי או את משפחתי.
כשהירהרתי בדבר, עלתה בי ההרגשה המוזרה, כי חוָיותי במקום הזה היו משהו המנותק מן העולם.
כבן עשרים הייתי, אך דומה היה שכבר זקנתי.
רחוב קרוכמלנה היה כרובד עמוק בחפירה ארכיאולוגית, שלעולם לא אחשוף אותו.
אף-על-פי-כן, זכרתי כל בית, כל חצר וכל "חדר", כל קלוֹיז של חסידים וכל חנות;
זכרתי כל נערה, כל בטלן ברחוב, כל עקרת-בית - את קולותיהם, תנועותיהם, נוסח דיבורם, והמיוחד שבכל אחד מהם.
סבור הייתי שתכלית הספרות היא למנוע את הזמן מלהיעלם, אך את זמני שלי השלכתי ככלי אין חפץ בו.
שנות העשרים חלפו ושנות השלושים באו.
היטלר הגיע חיש-מהר אל השלטון בגרמניה.
ברוסיה התחילו הטיהורים.
בפולין הקים פילסוּדסקי דיקטטורה צבאית.
שנים קודם-לכן קבעה ארצות-הברית מכסת הגירה.
הקונ- סוליות של כמעט כל המדינות סירבו לתת אשרות-כניסה ליהודים.
תקוע הייתי בארץ הלחוצה בין שני אויבים אדירים, כבול ללשון ולתרבות שאין איש מכיר בהן, חוץ מחוג קטן של יידישיסטים ורדיקלים.
השבח לאל, מצאתי לי ידידים בין חברי "מועדון הסופ- רים" וסביבתו.
הגדול שבהם היה ד"ר מוריס פייטֶלזון, שרבים ראו בו גאון.
פרק 2 1 ד"ר מוריס פייטלזון לא היה ידוע ברבים.
יצירותיו הפילוסופיות, אחדות כתובות גרמנית ואחדות - עברית, לא תורגמו לאנגלית או לצרפתית.
עד היום לא מצאתי את שמו בשום לכסיקון לפילוסופיה.
על ספרו "הורמונים רוחניים" נכתבה ביקורת רעה בגרמניה ובשוייץ.
ד"ר פייטלזון היה ידידי, אף-על-פי שהיה גדול ממני עשרים וחמש שנים.
עשוי היה להגיע לתהילה לולא ביזבז את כוחו.
בקיאותו היתה מוֹנוּמנטלית.
זמן-מה שימש כמרצה באוני- ברסיטת בֶרן.
הוא שקבע למעשה את המינוח העברי לפילוסופיה המודרנית.
אם אמנם היה פייטלזון דילֶטאנט, כפי שכינה אותו מבקר אחד, הרי היתה הדילטאנטיות שלו מהמדרגה העליונה.
איש- שיחה מבריק היה.
והצלחתו אצל הנשים עצומה.
אך ד"ר פייטלזון זה היה לווה תכופות חמשה זלוֹטי ממני, ב"מועדון הסופרים".
כן לא האירה לו ההצלחה פנים בעתוני יידיש בוארשה, שהיו מַשהים את מאמריו שנתקבלו לפרסום שבועות- על-שבועות, והעורכים אף שינו את סגנונו והשחיתו אותו.
שוב ושוב היו מוצאים פגמים ביצירתו.
רבה היתה הרכילות עליו.
בן רב היה, אך ברח מביתו והתפקר.
שלוש נשים גירש, ואת אהובותיו היה מחליף בלי הרף.
מישהו סיפר לי, כי פייטלזון מכר אהובה לתייר אמריקני עשיר בחמש מאות דולר.
בעל הסיפור כינה אותו שַרלטן.
אך האיש שהפליא להשמיץ את פייטלזון היה פייטלזון עצמו.
מתפאר היה בהרפתקותיו.
פעם אחת אמרתי, שאילו צירפנו יחד את ארתור שוֹפנהאוּאר, אוסקר ויילד ושלמה מימון, ודאי היה מתקבל מוריס פייטלזון.
ראוי היה שאכלול בצירוף גם את הרבי מקוצק, מפני שפייטלזון היה גם מיסטיקן וחסיד, לפי דרכו.
מוריס פייטלזון היה ממוצע-קומה, רחב-כתפים, פניו רבועות, גבותיו העבותות נצמדות זו לזו מעל גשר אפו הרחב, ומשפתיו הבשרניות נזדקר תמיד סיגר.
ב"מועדון הסופרים" היו מתבדחים ואומרים שהוא ישן כשהסיגר בפיו.
עיניו היו כמעט שחורות, אך לפעמים ראיתי בהן הבהובים ירוקים.
שערו הכהה כבר התחיל מקריח.
על-אף דלותו היה לבוש חליפות אנגליות ועניבות יקרות.
בשיחותיו לא נהג לשבח שום אדם ועשה ללעג ולקלס אנשי-שם שתהילתם עולמית.
ואף-על-פי שהיה מבקר חריף ומחמיר, גילה בי כשרון, וכשאמר לי זאת, עורר בי רגשי ידידות שגבלו בהערצה.
רגשות אלה לא מנעוני מלראות את חסרונותיו.
לפעמים אף העזתי להטיף לו מוסר, אך הוא היה משיב:
"לא יועיל לך דבר.
אני כבר אמוּת הרפתקן."
ככל רודפי-הנשים חש הכרח לספר על הצלחותיו.
יום אחד, כשבאתי אל "החדר המרוהט" שהתגורר בו, הצביע על הספה ואמר:
"אילו ידעת מי שכב אתמול על ספה זו, היית מתעלף."
"עוד מעט אדע," אמרתי.
"כיצד?"
"אתה תגיד לי."
"הו, אתה ציני אפילו יותר ממני." ואכן, סיפר לי.
ותמוה הדבר, כי מוריס פייטלזון יכול היה לדבר בהתלהבות על החכמה הטמונה בספרים "חובות הלבבות" ו"מסילת ישרים", ועוד כמה מספרי-החסידות.
הוא כתב ספר על הקבלה.
לפי דרכו אהב את היהודי האדוק, והתפעל מעוז אמונתו ומכוחו לעמוד בנסיון.
פעם אחת אמר לי:
"אני אוהב את היהודים.
אף-על-פי שאיני יכול לשאת אותם.
שום אֶבוֹלוּציה לא היתה מסוגלת לברוא אותם.
לגבי דידי, הם ההוכחה היחידה לקיומו של אלוהים."
אחת ממעריצותיו של פייטלזון היתה צֶליָה צ'נטשינֶר.
בעלה של צליה, חייִמל, היה נצר של ר' שמואל זביטקובֶר הנודע, המיליונר שהקדיש הון-תועפות בימי מרד קושצינשקו להצלת יהודי פראגה מידי הקוזקים של הצאר.
אביו של חיימל, ר' גבריאל, היה בעל בתים בוארשה ובלודז.
חיימל היה בנו יחידו.
בנעוריו היה חיימל עושה מחצית היום עם רבו לתלמוד בשטיבל של סוחאצ'ב, ובמחצית השניה ניסה ללמוד לשונות:
רוסית עד 1915, גרמנית - לאחר שכבשו הגרמנים את וארשה, ופולנית לאחר 1919, כששוחררה פולין.
ואולם ידע לשון אחת בלבד:
יידיש.
אוהב היה להתוַכח עם פייטלזון על דארוין, מרכס ואיינשטיין.
על כולם קרא ביידיש.
מימיו לא הוצרך חיימל לדאוג לפרנסתו.
ננס היה וחלוש.
לפעמים אמרתי בלבי, שאין לך אומנות או עסק שאיש זה היה מסוגל לעסוק בהם.
אפילו שתיית תה לא היתה קלה עליו.
ידיו לא היו זריזות דיין לפרוס נתח לימון, ועל צליה היה לעשות זאת למענו.
חיימל היה מסוגל רק לרחוש אהבה ילדותית לאביו ולאשתו.
אמו לא היתה עוד בחיים.
ר' גבריאל נשא אשה שניה, ועלי נאסר להזכיר את שמה באזני חיימל.
פעם אחת בלבד שאלתי אותו על אמו החורגת.
הוא החויר, שם את כפו הקטנה על פי וקרא:
"אל תדבר!
אל תדבר!
אל תדבר!
אמי עודנה בחיים!"
גם צליה היתה נמוכת-קומה, אך גבוהה מחיימל.
קרובה היתה לו, מצד אמו.
גדלה כיתומה בבית ר' גבריאל.
חיימל התאהב בה בעודו תלמיד בחדר.
כשסירב חיימל לאכול, האכילה אותו צליה.
כשלמד רוסית, גרמנית ופולנית, למדה צליה יחד עמו, אך הוא לא ידע גם אחת מלשונות אלו, ואילו היא ידעה.
נישואיהם נערכו כששכבה אמו על ערש-מותה.
נפגשתי עם צמד זה כשהיו בשנות השלושים המאוחרות לחייהם.
מראהו של חיימל היה כמראה נער מן החדר שהולבש חליפת-גבר, צוארון אַשוּן ועניבה.
הוא דיבר בקול מצפצף, עשה תנועות ילדו- תיות, צחק בצויחה, וכשלא היו הענינים לרוחו, היה פורץ בבכי.
עיניו כהות היו, אפו קטן, ופיו הרחב מלא שינים מַבחילות.
מחגורת השיער שעיטרה את ראשו הקירח היתה מידלדלת ציצות-ציצות.
מפחד היה מהסַפר, ועל-כן סיפרה אותו צליה.
היא גם נטלה את צפרניו.
צליה ראתה את עצמה אתאיסטית, אך שרדו בה סימנים של חינוכה החסידי.
מעדיפה היתה שמלות ששרווליהן ארוכים וצוארוניהם גבוהים.
את שערה הכהה הארוך כרכה במקלעת לא- מודרנית.
חיורת היתה, עיניה חומות, אפה ישר ושפתיה דקות, ונעה היתה בקלות של נערה.
חיימל נהג לכנותה "הקיסרית שלי".
צליה ילדה לחיימל בת, אך היא נפטרה בגיל שנתים, ופייטלזון אמר פעם אחת לצליה, שבמות הילדה היתה איזו מידה של הגיון אלוהי, מכיון שכבר היה ילד לצליה - חיימל.
כלפי צליה וחיימל היה פייטלזון מיַצגם של העולם הגדול ותרבות אירופה.
פייטלזון לא הוצרך כלל לחיות חיי דלות - הם הציעו לו תמיד לבוא לגור עמם בדירתם הגדולה שברחוב זלוטה, אך פייטלזון סירב.
הוא אמר לי:
"כל חולשותי וסטיותי מקורן בדחף שלי להיות חפשי לחלוטין.
חירות-כביכול זו הפכה אותי לעבד."
2 בזכות השבחים ששיבח אותי פייטלזון הזמינו אותי תכופות הצ'נ- טשינרים לארוחת-הצהרים, לארוחת-הערב, או לכוס תה.
כשהיה פייטלזון שם, לא זכה איש לפתיחת-פה.
כולנו הקשבנו ברצון.
הוא עשה מסעות בעולם.
הוא הכיר כמעט כל אישיות יהודית חשובה, וכן מלומדים, סופרים והומניסטים רבים שלא מבני-ברית.
חיימל נהג לומר עליו, שהוא אנציקלופדיה חיה.
מפעם לפעם היה פייטלזון מרצה ב"מועדון הסופרים" בוארשה ובערי-השדה, וכן במסעות קצרים בחוץ-לארץ.
ואז ניתנה לנו, לחיימל, לצליה ולי, ההזדמנות לשוחח בינינו לבין עצמנו.
חיימל אהב את האוֹפרה והתעניין בציור.
מבקר היה בתערוכות וקונה תמונות.
הקובזים והאֶכספרסיוניזם כבר היו באָפנה שנים רבות, אך חיימל אהב תמונות-נוף פסטורליות של יערות, אפרים, נחלים ובקתות חבויות בין עצים, שבהן - כך אמר - אדם יכול להתחבא מפני היטלר, המאיים לפלוש לפולין.
גם אני חלמתי בהקיץ על בית ביער או על אי, שיהיה לי למקלט מפני הנאצים.
תאוָתה של צליה היתה הספרות.
היא קנתה וקראה כמעט כל ספר חדש בפולנית וביידיש שהופיע וכן תרגומים מלשונות אחרות, והיתה בעלת טעם ביקרתי חריף.
פעמים הרבה תמהתי, כיצד אשה זו, שלא זכתה להשכלה פורמלית, יודעת להעריך כה בדיוק לא ספרות יפה בלבד, אלא גם ספרי-מדע.
הקשבתי יפה לדיעותיה על כתיבתי - דיעות נכונות, נבונות ומלאות טקט תמיד.
פעם אחת הזמינה אותי צליה לביתה בערב ששהה חיימל מחוץ לעיר, בועידה של "פועלי-ציון".
הארכנו בשיחה, עד שגילתה לי סוד:
יש לה פרשת-אהבים עם מוריס פייטלזון.
בערב ההוא הבינותי, כי צליה מרגישה בצורך להתוַדות, ככל אדם אחר.
בגלוי דיברה על העובדה, כי בכל הנוגע לאהבה, חיימל חסר-נסיון כילד.
הוא זקוק לאֵם ולא לאשה, ואילו היא חמת-מזג.
"אני אוהבת עדינות.
אבל לא במיטה," אמרה.
הערה זו מפי אשה שלבושה ונָהָגה כה שמרניים והיא מקפידה על כל מלה היוצאת מפיה, הדהימה אותי אף יותר משהדהימה עובדת בגידתה בחיימל.
שיחתנו נעשתה אינטימית, חשופה.
עיקר דבריה היה, כי הספרות, התיאטרון, המוסיקה, ואפילו סקירות בעתונים מעוררים אותה מבחינה ארוטית, ואולם טבעה מאפשר לה להתמסר רק לאדם שהיא מוקירה.
אדם הפולט דבר-שטות או מפגין חולשה, דוחה אותה.
היא אמרה:
"יכולתי להיות מאושרת עם פייטלזון, אך הוא השקרן הגדול מכל אלה שפגשתי מימי.
הוא רימה אותי פעמים כה רבות, עד שאבד לי כל כבוד עצמי על שאני עדיין מאמינה לו לפעמים.
הוא בעל כוח היפנוטי.
יכול היה להיות מֶסמֶר (ד"ר מסמר – בעל תורת המגנטיזם החייתי) או סוֶנגאלי (דמות ברומן 'טרילבי' לדי מוריֶה;
יהודי אוסטרי בעל כוח היפנוטי) של ימינו.
אם אתה משוכנע שאתה מכיר אותו, אינך אלא משלה את עצמך.
כל פעם שאמרתי לעצמי, כי האיש לא יוכל עוד להפתיעני, צפוי היה לי הלם חדש.
האם ידוע לך, שמוריס הוא בעל אמונות טפלות עד כדי אבסורד?
חתולים שחורים מטילים עליו אימה.
כשהוא בדרכו להרצאה ומזדמן לקראתו אדם הנושא כלי ריק, הוא שב על עקבותיו.
הוא נושא עמו כל מיני קמיעות.
כשהוא מתעטש, הוא מושך מיד בתנוך אזנו.
יש מלים שאינך יכול להזכירן בנוכחותו.
האם ניסית פעם לדבר עמו על המוות?
הוא מלא אִידיוסינקראסיות כּרמוֹן.
כל הנשים מכשפות הן בעיניו.
הוא מבקר אצל מגידי-עתידות, האומרים לו תמורת זלוֹטי אחד, כי יֵצא למסע ארוך ויפגוש אשה כהה.
והסתירות שבו!
הוא מפר כל מצוָה שב"שולחן ערוך", ובו-בזמן מטיף ליהדות.
מעולם לא התגרש מאשתו, ואת בתו לא ראה זה שנים.
כשמתה אמו, לא הלך ללויה."
זוכר אני את הערב ההוא ואת הדברים שאמרה צליה, מפני שזו היתה ראשית הקִרבה האיניטימית בינינו.
חשדתי בה שהחליטה לנקום באמצעותי בפייטלזון על אהבהביו עם נשים אחרות.
רגע אחד כבר הייתי מוכן לחבקה וללחוש על אזנה את השקרים החלקלקים, העולים אל השפתים בנסיבות כאלו.
אלא שבטוח הייתי, כי פייטלזון הוא גם גלוי-עינים.
לא-פעם, כשביקשתי לומר משהו, חטף ממש את המלים מפי.
העברתי את השיחה עם צליה לענין אחר, ועיניה כמו שאלו:
"אתה מפחד, לא-כן?
כן, אני מבינה."
כעבור שעה קלה צילצל הפעמון.
חיימל נכנס.
הועידה בוטלה בגלל מיעוט המשתתפים.
כבר בא החורף, וחיימל היה לבוש אדרת- פרוָה, מגפי-פרוה ומצנפת-פרוה הדומה לשטריימל.
כה מצחיק היה מראהו, שכמעט פרצתי בצחוק.
אמרה צליה:
"חיימל, ידידנו הצעיר עודנו ביישן כאילו עזב את הישיבה רק אתמול.
ניסיתי לפתותו, אך הוא סירב לשתף פעולה."
"מה יש כאן להתבייש?" אמר חיימל.
"כולנו נבראנו מאותה פרוטופלסמה עצמה, כולנו חשים אותם דחפים עצמם.
האינך סבור כי צליה אשה מושכת?"
"גם מושכת וגם אינטליגנטית."
"אם כן, מה הבעיה?
אתה רשאי לנשקה."
"בוא הנה, בחור-ישיבה!" אמרה צליה ונשקה לי נשיקה אדירה.
אחר-כך אמרה:
"הוא כותב כמבוגר, אך עודנו ילד.
באמת תעלו- מה." וכעבור רגע הוסיפה:
"יש לי שֵם בשבילו:
צוּציק.
מעתה כך אקרא לו."
3 ד"ר מוריס פייטלזון עשה בשנים שבין 1920 ל- 1926 באמריקה, ושם נמנה עם סגל המערכת של עתון יידיש בניו-יורק, וכן הורה בכמה מן הקולג'ים שבעיר.
מעולם לא הצלחתי לברר בדיוק, מדוע נטש את "ארץ-הפז".
כששאלתי אותו, השיב כל פעם תשובה אחרת.
אמר, שלא יכול לשאת את אקלימה של ניו-יורק, שכן לקה שם בקדחת-השחת הרגילה והאביבית-הקיצית ובאלרגיות אחרות.
או שאמר, כי לא יכול לשאת את החמרנות האמריקנית ואת הערצת הדולר.
הוא רמז גם על הסתבכויות רומנטיות.
ואני שמעתי, כי סופרי העתון קשרו נגדו והביאו לפיטוריו.
היו לו גם קשיים בקולג' שהרצה בו.
בשיחותיו עמי הזכיר תכופות את תיאטרון-יידיש בניו- יורק, את "קפה רויאל" שהתכנסו בו האינטלקטואלים דוברי יידיש, וכן מנהיגים ציונים כסטיפן וייז, לואי לירפקי ושמריהו לוין.
על-אף האנטיפתיה לאמריקה ולאמריקנים, שהובעה תכופות, לא ניתק מוריס פייטלזון את קשריו אתם.
ידידו של מנהל "היאס" בוארשה היה פנים מוכרות בקונסוליה האמריקנית.
מזמן לזמן באו לפולין תיירים, שהכירו את פייטלזון בניו-יורק, או שאחד מידידיו שם המליץ עליו לפניהם, והוא היה מביאם אל "מועדון הסופרים" ומשחק תפקיד של מורה-דרך.
הוא טען באזני, כי מעולם לא לקח פרוטה מאמריקנים אלה, אך אני ידעתי שהוא הולד עמם למסעדות המעולות, לתיאטרון, למוזיאונים ולקונצרטים, ופעמים רבות הם משאירים לו עניבות ומתנות אחרות.
הוא גילה לי, שאפשר לשחד את אחד הפקידים הבכירים בקונסוליה האמריקנית בוארשה, ולקבל אשרות-כניסה לרבנים ופרופסורים כביכול, וכן לקרובים מדומים, מעל למכסת ההגירה.
שיטת השיחוד היא לשחק בפוקֶר עם הפקיד ולאפשר לו לזכות בסכום גדול.
המתווך הוא כתב זר בוארשה, הנוטל אחוז מהסכום לעצמו.
העובדה, שעל-אף כל הקשרים האלה הוסיף פייטלזון להיות דלפון, הנאלץ ללוות זלוטי אחדים מדג-רקק כמוני, היא הוֹכחה כי האיש היה ישר ביסודו.
לי היה חורף זה של שנת 1930 הקשה שידעתי מיום שיצאתי את בית הורי.
כתב-העת הספרותי, ששימשתי בו מגיה יומים בשבוע, היה על סף הסגירה.
המו"ל שהדפיס את תרגומי עמד לפני פשיטת- רגל.
גרתי בחדר שכוּר, והמשפחה שהשכירה לי אותו ביקשה להיפטר ממני.
לא-אחת, כשטילפנו אלי אנשים, נענו שאינני בבית, אף-על-פי שישבתי בחדרי.
כדי להגיע לאמבטיה היה עלי לעבור בטרקלין, ותכופות היתה דלתו נעולה בלילות.
זה כבר התכוונתי לעקור משם, אך לא מצאתי חדר בשכר-הדירה המועט שהשיגה ידי לשלם.
עדיין הייתי קשור עם דורה סטוֹלניץ - לא רציתי לשאת אותה לאשה, אך לא רציתי גם לנתק את הקשר.
כשנפגשתי עם דורה לראשונה, אמרה שהיא רואה בנישואים שריד של פנטיות דתית.
כלום יכול אדם לחתום על חוזה לאהבת- נצח?
רק הקפיטליסטים והרבנים דבקים בקיומו של מוסד צבוע זה.
ואני, אף שמעולם לא הייתי שמאלן, הרי בענין זה הסכמתי עמה.
כל מה שראיתי וקראתי העיד על כך, שאין האדם המודרני נוהג כובד-ראש בחובותיו המשפחתיות.
אביה של דורה, אלמן, פשט את הרגל בוארשה, וכדי שלא ייכלא, נמלט לצרפת עם אשה...