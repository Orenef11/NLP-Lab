"זו מוזיקה:
יצר אותה לב." (יס"ב)
בארבע אחר הצהריים הזדקף הזקן במיטתו ואמר, קספר, בני, היכן אתה?
סי במול, לה, רה במול, סי, דו.
פתאום עלתה הפראזה בזיכרונו.
האזנה לגוטפריד המנגן בקלאוויקורד תמיד עוררה בו רחמים.
הוא נזכר בעיניו האפורות של גוטפריד, פעורות, כאילו ביקשו לצאת מחוריהן בעקבות הצלילים שהפיקו ידיו הארוכות והרועדות.
הוא דמיין את לבו המשתולל, שבעטיו היה נועץ בנשים מבט משתוקק שלא פעם העביר רעד בגופו של הזקן… ובעיקר הוא נזכר במחשבתו הבלתי סדורה, שכפתה על חיי הנפש שלו כאוס מתמיד.
הוא ואשתו מגדלנה בכו כשבישר להם דוקטור מיטֶל שדעתו של גוטפריד היינריך משובשת מעט, שהוא אמנם יגדל כמו שאר הילדים, אבל אין הם יכולים לדרוש ממנו לאמץ את מוחו משום שהוא נטול מחשבה.
אך יום אחד, למרות הכול, כאלומת אור זורחת, שבה ופיעמה בהם התקווה.
הם הבינו שהרופא טעה טעות חמורה:
גוטפריד חשב ועוד איך, אלא שבמקום מהראש נבעה מחשבתו מהלב.
היה זה יום קר וירד הרבה שלג;
אחד מאותם ימים שבהם חזר אביו עייף במיוחד מפנימיית תומסשולה – והתחשק לו לפוצץ בבת אחת את כל בריגדת השלומיאלים ששם.
בשעה שהלך את המרחק הקצר עד ביתו, שמע את הקלאוויקורד מגמגם מין גמגום משונה ואחר כך מצא את גוטפריד בן השבע מחקה את ישיבתו, רכון מעל הקלידים במבט תועה, ומנגן גרסה שאינה צלולה במיוחד של קונטרפונקט מס' 8, יצירה שהוא עצמו עבד עליה בתקופה האחרונה.
הילד הזיע ונסחף אחרי הצלילים, כל כך היה שקוע בנגינה עד שאפילו לא הבחין בנוכחותו של האב.
איש לא לימד את גוטפריד לנגן בקלידים, הרי ילד נטול מחשבה אי אפשר ללמד דבר.
אביו עמד שם בדממה, אוחז בפאתו בפה פעור, והבין שגוטפריד האהוב שלו דווקא כן ניחן במחשבה, וגם בזיכרון ובכוח רצון, שכן על מנת לנגן יצירה קשה כל כך היה עליו לחשוב, לזכור, להתאמץ, תודה לאל.
מיד החל המאסטרו לתהות לאיזה בית ספר ייקח אותו השכם למחרת.
ואולם, בתום כמה ניסיונות, כישלונה הגמור של היוזמה הזאת הוביל אותם למסקנה העגומה שלגוטפריד יש אמנם מחשבה, זיכרון וכוח רצון, אבל אך ורק למוזיקה.
בכל יתר התחומים עדיין היה כפי שדוקטור מיטל אמר להם:
אידיוט.
וכזה הוא יהיה כל חייו.
על כל פנים, מהיום שבו ניגן את הקונטרפונקט ואילך, קיבל גוטפריד אישור מפורש מאביו לנגן בקלאוויקורד כמו אחיו האחרים.
לעתים קרובות האזינו הללו בדממה לאלתוריו המופלגים – הגדולים ביראת כבוד והקטנים בחשש מה – ואלה יכלו להימשך זמן רב והביאו את מגדלנה לידי דמעות.
בינה לבינה התפללה ואמרה, בני המסכן, בני המסכן, אין לו מחשבות פרט למוזיקה המוזרה הזאת.
ב-26 בפברואר, כשמלאו לגוטפריד שש-עשרה, ביקשו ממנו האחים שיאלתר והוא, כפי שעשה תמיד בטרם נגע בכלי נגינה, הרים את עיניו והפציר במבטו באביו בפה פעור – חושף בלי משים את החלל הקטן שהותירה השן ששבר בקטטה שנתיים קודם לכן, בסמטה שהקיאה בוץ ומי ביוב לנהר הפלייסה – וביקש רשות;
מוחו הרפה לא הבין שההיתר זה מכבר ניתן לו, לצמיתות, והאב נאלץ להנהן כדי שגוטפריד המבורך יוכל לנגן בשלוות נפש.
בזיכרונו של הזקן היה זה יום קשה במיוחד, משום שגוטפריד פתח בנושא יוצא דופן, סי במול, לה, רה במול, סי, דו, ועורר את מחאתם של האחים.
אולם הזקן השתיק אותם, שכן רצה לראות כיצד יתפתחו הדברים.
כולם הבינו שאלתור על הנושא הזה יוביל את גוטפריד היישר לגיהינום, אך מכיוון שהריק שבראשו עורר בהם חמלה, הניחו לו לנגן עד לפנות ערב, ואז אליזבת, ליזה היקרה, כדי להסיח את דעתו מאותה מוזיקה שטנית, הציעה לו ללכת לכיכר סן תומס להשליך כדורי שלג.
סי במול, לה, רה במול, סי, דו, מעין גרסת תעתועים בלתי נאותה לנושא מוכר, שלבשה את הצורה "סִילָרֵסִידוֹ", צירוף שאינו אומר דבר לאיש, אלא אם כן בשפה עתיקה ומשונה כלשהי "סִילָרֵסִידוֹ" הוא שמו הנסתר של השטן.
הנושא הזה, והמוזיקה שנגזרה ממנו, שבו ועלו בזיכרונו של הזקן.
לפיכך הזדקף במיטתו, הפנה את עיניו חסרות התועלת אל הקיר ומלמל, קספר, בני, קספר, אתה שומע את זה?
"אני לא שומע כלום, מאסטרו."
הילד נרעד.
הוא נרדם כשהספר פתוח על חזהו.
המאסטרו גם הוא נרדם עוד לפני שסיים את הפרק השביעי, החיבור על צלילי הטבע היה משעמם כל כך, שעצם ההיזכרות בדפים שכבר קרא הפיל עליו שינה.
"גוטפריד חזר?"
קספר התעורר.
הוא הניח בעמוד הנכון את פיסת העור הצהוב עם תבליט האריה ששימשה את המאסטרו תמיד בתור סימנייה, סגר את הספר והניח אותו על השידה שליד מיטתו, סמוך לתרופה החומה שנותרה בכוס.
מוחו שזה עתה נעור, התעשת מיד:
"הוא שוהה בבית משפחת אלטניקול עד ש…" "עד שאמות."
"כפי שביקשת."
קספר, ערני, ציפה לתגובה משונה מצד המאסטרו.
ואולם הזקן לא התרגז, וגם לא שב והניח את ראשו על הכרית.
אדרבה, הוא הסיר את הסדין הדק והחל לרדת מהמיטה.
קספר האומלל הזדעזע ולא ידע מה לעשות.
"אבל מאסטרו… אתה לא יכול…" "אני יכול בהחלט.
אני עוד לא מת.
איפה מקל ההליכה שלי?"
"אני לא יודע, אני לא…" אמר קספר, מבולבל.
"המקל?
אתה רוצה את המקל?"
"אף אחד לא חשב שאלך שוב.
זרקתם אותו?"
"אני יכול לשמש לך מקל הליכה, מאסטרו."
הזקן הסכים והתפעל ממהירות התגובה של הבחור הצעיר, שכינה בן, ושהיה שמח אילו אכן היה בנו.
קספר, לעומת זאת, הצטער שאיתרע מזלו.
הגברת תחזור רק בלילה, ולפני צאתה הטילו עליו להיענות לכל צרכיו של המאסטרו, זניחים ככל שיהיו.
"קח אותי לעוגב."
קספר נאלץ לשמש מטה מאולתר למאסטרו.
הוא דמיין את הבעת הפנים של בני המשפחה כשייוודע להם מה שאירע.
אבל הוא היה שם כדי למלא את רצונותיו של המאסטרו, זניחים ככל שיהיו.
הם חצו את חדר האוכל המשפחתי ואת חדר הקלוויקורדים והגיעו אל דלת החדר שבו עמד העוגב הביתי.
"המפתח אמור להיות בתוך המנעול," אמר המאסטרו.
וכך היה.
הוא נשם בכבדות מחמת המאמץ, נשען על הקיר ואמר בלבו, קיר, קיר יקר, ודאי לא ציפית שאי פעם אשען עליך שוב.
"אתה רוצה לחזור למיטה?" אמר קספר בציפייה.
"בשום פנים ואופן."
לאחר שהתאושש, נקש המאסטרו כמה נקישות מסתוריות על הקיר ונכנס אל חדר העוגב, זרועו שלובה בזרועו של הנער.
נדמה שהוא מביט בו:
כלי לא גדול במיוחד, בעל רגיסטרים מוגבלים, ועם זאת מנגנונו אמין ויציב, ולמרבה ההפתעה, מכוון בשלמות.
קספר פתח את התריסים, ואור ראשית יולי נפל על עיניו המוקירות, חלף באדישות על פני עיניו של המאסטרו והאיר את קלידי העוגב ואת קלאוויקורד ה"האוסמן" האהוב עליו.
"המפוח, קספר."
הנער ניגש למפוח ופתח את השסתום.
הוא החל לדווש ומיד נשמע הנושא:
סי במול, לה, רה במול, סי, דו, מנגינתו השטנית של גוטפריד האומלל, שקספר לא יכול להכירה משום שטרם נולד בפעם היחידה שבה התנגנה בין הקירות הללו.
אחר כך פיתח את הנושא בשלושים תיבות של נגינה קונטרפונקטית והפיק סדרה של חריקות מוזרות, דיסוננטיות, שביעיות ותשיעיות נטולות בסיס מבני ולוגי, בדיוק כפי שהורה המאסטרו שלא לעשות, תוך הזנחה של הולכת הקולות, שכן ניגן רק אקורדים שלמים.
אוי לא, הנה הוא מפעיל את הרגיסטר של החצוצרה, הצורם מכולם, מנגינה מרירה וחיקויה הדיסוננטי החופז… קספר מצדו סירב להודות שמדובר במנגינה כלל.
הוא הביט במאסטרו והופתע לגלות שהוא מחייך.
המאסטרו חייך כי אט אט הוא החל לתפוס את חלומו של גוטפריד, כי הבין שהדבר שניסה בנו לומר בעזרת אותן צווחות הוא שגם הוא קיים בדרכו שלו;
היתה לו תחושה מעורפלת שיום אחד עשוי הדבר הזה להיות מוזיקה.
לפתע סיים באקורד מהיר, בלתי אפשרי:
דו, רה במול, רה, מי במול, מי, פה.
בדממה שהשתררה שמע המאסטרו את יללותיו החנוקות של קספר, שהשעין את ראשו על לוחית המתכת החלודה שעליה התנוססה הכתובת שאשרה כי אכן:
Olegarius Gualterius sauensis me fecit in Markkleeberg.
Anno domini 1720 1 .
מעמדת הדיווש, לא העז קספר להביט בעיניו העיוורות של המאסטרו.
"לא יצאתי מדעתי, קספר."
"מה זה הדבר הזה?"
"חלומו של תמים.
עולות בדעתי שבע וריאציות.
כמעט סיימתי אותן."
קספר חש שהוא מצוי בסיוט מן הגיהינום ונרעד כולו כאשר המאסטרו – במקום לבקש ממנו ללוות אותו למיטה לנוח – אמר לו, "העתק את מה ששמעת, קספר, יש לנו עוד הרבה עבודה."
"אבל זאת לא מוזיקה!"
"אל תגיד לי שאתה לא זוכר…" הוא אמר לו את הדברים בנימה רכה ומאיימת, זו שהפחידה את קספר יותר מכל.
מכיוון שהיה רגיל לציית, ניגש קספר לשולחן, הוציא עט, דיו ונייר והחל, בקלות שהקנה לו זיכרונו המצוין, לכתוב את הזוועה הזאת כאילו היתה מוזיקה.
"זה נשמע מכוער מאוד, מאסטרו," אמר כאשר נאלץ להעתיק שוב את תיבה מס' 27.
"זה נשמע כפי שזה אמור להישמע לבעלי לב טהור."
כעת כבר היה בטוח למדי שהמאסטרו יצא מדעתו.
הוא נאנח וגמר את המשימה שהוטלה עליו, חזר שוב על הנושא המרכזי ולאחריו הסיומת האיומה הזאת:
דו, רה במול, רה, מי במול, מי, פה.
הוא הניח את העט בהבעת סלידה שלא הצליח להדחיק.
"סיימתי, מאסטרו."
"עכשיו נגן את זה בקלאוויקורד."
טירוף מוחלט.
אך מכיוון שקספר חונך לציית ולנגן מוזיקה, הוא ציית:
אם כי מה שניגן לא היה מוזיקה, אלא אוסף צלילים מחרידים, שערורייתיים, שאפילו הילדים השובבים ביותר לא היו מעיזים לנגן אילו השאירו אותם לבד מול המקלדת.
"פה דיאז, סול דיאז, לה!" נזף בו המאסטרו.
"אבל זה נשמע אפילו גרוע יותר," תירץ קספר, "הרי היינו במי במול מז'ור…" מבטו העיוור של המאסטרו אבד בעתיד בלתי נודע, והוא מלמל מילים שלא היה אומר לעולם אלמלא גוטפריד אהוב לבו:
"לא משנה איפה היינו.
אין טונאליות.
הנושא ופיתוחו הם אשליה בלבד… ישנה רק מוזיקה בלתי צפויה, תמיד."
"והדיסוננטים?"
"גם אותם יצר האל." כעבור רגעים אחדים של שתיקה, הושיט את ידו לכיוונו של קספר, וחזר על הוראתו כמעט בלחישה:
"פה דיאז, סול דיאז, לה…" וקספר ניגן פה דיאז, סול דיאז, לה, והצלילים האיומים התממשו באופן שצפה זאת המאסטרו.
אחר כך החל המאסטרו להכתיב בלהט, בחיפזון של אדם גוסס שאינו רוצה להסתלק מן העולם בלי להשאיר את מחשבתו האחרונה עוגן לזיכרון, מחשבה נאורה ונועזת, קונטרפונקט קנוני בעל שיווי משקל מושלם בין חלקי הפוגה, שנובע מתוך השיגעון של הנושא הראשוני.
ועל בסיס זה, שש וריאציות נוספות ובכולן… ובכולן היעדר הטונאליות, כאילו לכל הצלילים ערך שווה ואין כל קיום ממשי לטוניקה, לדומיננטה, לסובדומיננטה ולטון המוביל.
קספר חשב שהוא יוצא מדעתו, אבל הוא ציית והעתיק בדבקות את מה שהכתיב לו המאסטרו.
כעבור שעתיים היה המאסטרו חיוור ומיוזע מהמאמץ העצום שזה עתה השקיע.
אז, בלי לזוז ממקומו, אחז בחוזקה בקצה השולחן ואמר בקול צרוד, "עכשיו אנגן זאת על העוגב, קספר, תקשיב בזמן שאתה מפעיל את המפוח, למקרה שטעית."
"אני לא טעיתי, מאסטרו," אמר קספר בלי להתרברב:
מוזיקה פשוט באה לו בקלות.
"אם מישהו טעה…" "המחשבה לא טועה, קספר…" קטע אותו המאסטרו בגסות.
"השתדל לגלות נדיבות.
אחרת, לעולם לא תבין זאת."
המאסטרו ניגן את הנושא ואת הווריאציות, וקירות הבית החלו לבכות, שכן בבית הזה מכל הבתים לא היו מורגלים לשמוע כאלה יללות שלוחות רסן.
משסיים, נראה המאסטרו שפוף וניכר שהתעייף, אם כי עדיין היה נחוש להוציא לפועל את החלום של בנו.
עיניו העיוורות אורו והוא הביט לעבר קספר.
"אתה יודע לשמור סוד, קספר?"
"כן, מאסטרו."
"הבא דף ועט."
הנער ציית בזריזות.
המאסטרו הצביע לעברו כאילו ראה אותו:
"תרשום את כותרת היצירה." הוא הביט למרחק, כאילו פישפש בנבכי זיכרונו, ואחר כך דיקלם באדיקות:
"קונטרפונקט לנושא מאת גוטפריד היינריך באך".
הוא המתין בחוסר סבלנות.
"רשמת?"
"כן, מאסטרו."
"אני מעדיף את העוגב על הקלאוויקורד.
מחר תכתוב לי עיבוד ללָאוּטָה.
אתה שומע, קספר?"
"כן, מאסטרו, ללאוטה," אמר קספר ובלע את רוקו.
"אהבת את היצירה?"
"לא, מאסטרו.
כלל וכלל לא."
בפעם השנייה באותו יום הזקן חייך.
"אני כן.
הוסף שם את השם שלי."
"אתה רוצה לחתום עליה?" קספר המסכן שוב הזדעזע.
"באמת?"
"כן, קספר, באמת."
ביד רועדת כתב קספר את החתימה שהמאסטרו ביקש ממנו לעתים כה נדירות:
"יוהן סבסטיאן באך fecit" "תודה, נערי," נאנח הזקן בשארית כוחותיו.
"כעת קח אותי מיד למיטה.
והדבר הזה שכתבנו… הסתר אותו לעת עתה." הזקן נאנח שוב.
"אני יכול לסמוך עליך?"
"אתה יודע היטב שהייתי נותן את חיי למענך."
הזקן, מסופק מהתשובה, שתק במשך זמן מה.
אולי התענג על מפגן הנאמנות של קספר;
אולי נזכר ביצירה של גוטפריד ודמיין עיבוד לכלי מיתר.
"אחרי מותי תמסור את היצירה באופן אישי לבני הבכור."
"מר פרידמן יקרע אותה לגזרים."
"אתה תאמר לווילהלם פרידמן," התנשף המאסטרו בקול שבור, "שהיצירה הזאת של אחיו גוטפריד היא הדבר האהוב עלי ברגע זה ושאני מבקש שהיא לא תימכר עם יתר כתבי היד והספרים שלי."
"אבל מה פתאום שיעלה בדעתו של מישהו למכור כתב יד של…" "אתה כבר תראה," קטע אותו המאסטרו.
"אבל את היצירה הזאת אסור למכור."
"למה, מאסטרו?"
"איני יודע." הזקן הפנה מבט חולמני לעבר החלון, כאילו הוא רואה.
"באמת שאיני יודע…" "זו לא מוזיקה, מאסטרו."
"זו מוזיקה:
יצר אותה לב." הוא הפנה את פניו העיוורות לעבר קולו של קספר ונעל את הדיון:
"לעת עתה, הסתר אותה.
אל תראה אותה למגדלנה שלי, זה יגרום לה סבל."
הוא התאמץ לקום על רגליו והנער מיהר לבוא לעזרתו.
"אני עייף מאוד.
זה תכף נגמר…" וכאשר הנער עמד לצדו אמר, "אתה חושב שאני משוגע, קספר?"
"היזהר מהמדרגה, מאסטרו."
קספר עזר למאסטרו, שהיה תשוש מן המאמץ, להישכב במיטה.
היו אלה שעות אחר הצהריים המוקדמות וירד מבול קיצי.
הילד תהה מדוע הם עדיין לא שבו, כיצד יתכן שאף אחד לא בא?
שיבואו, שמישהו יבוא, אנא, כי המאסטרו החל לקרוא בקול שבור, מגדלנה, היכן את, היכן הילדים שלי, אני גוסס, היכן המוזיקה שלי, מה קורה כאן, מדוע חשוך כל כך… ובקול צרוד, מזייף, החל לשיר בפניו אל הקיר, אלוהים, אני מוכן, שחרר אותי מכבלי.
ישוע, בוא אלי.
הו, עולם, היה שלום.
אני עוזב לאחוזת שמים, אני עוזב מלא ודאות ושלווה ומותיר מאחור את יגוני.
די לי, אלוהים.
וקספר תהה אם להשאיר אותו לבדו וללכת לקרוא לעזרה, אבל לא היה מסוגל לזוז ממנו כי המאסטרו אחז בידו ושאף פנימה את כל האוויר שבעולם.
הוא לחץ את ידו של קספר חזק יותר, כאילו הוא אוחז בחיים עצמם.
הוא לא נשף עוד.
קספר, אחוז אימה, פרץ בבכי משום שזה עתה איבד את המאסטרו שלו והוא היה לבד בבית ולא ידע מה לעשות.
הגשם הקיצי המשיך להכות בחלונות.
קספר השתחרר מאחיזת היד וקם בבת אחת;
עלתה בדעתו מחשבה מבהילה:
גברת מגדלנה, מר פרידמן, מר אלטניקול… כולם יאשימו אותו במותו של המאסטרו, משום שלא ציית להוראות והניח לו לעבוד, ומשום שהניח לו לחבר מוזיקה שהביאה למותו.
הוא נתקף בהלה ומיהר לחדר העוגב.
בעיניים דומעות ערם את כל הניירות שכתב ביום הנורא.
הוא שפשף את מצחו כדי למחות מזיכרונו כל זכר למוזיקה השטנית, כאילו יש בכוחו לשכוח אי פעם צליל כלשהו ששמע, אחר כך לקח את הפרטיטורות בזעם וצעד היישר לתנור המטבח.
בזה אחר זה השליך את הניירות אל האש כדי שלא להשאיר שום זכר לחוסר הציות שלו, שום ראייה לפשעו, ועם הדף האחרון אוכל בלהבות חלומו של משוגע, חלום שהיה לעשן והיתמר בארובה, כמוהו כחיים, אל שמיה האפורים של לייפציג.
"כַּמָּה מַהֵר מִתְאָרֶכֶת הַשּׁוּרָה הָאֲפֵלָה.
כַּמָּה מַהֵר מִתְרַבִּים הַנֵּרוֹת הַכְּבוּיִים."
נרות, קוואפיס (בתרגום יורם ברונובסקי) "פעם, המלחמות ניקו את העולם מבני אדם.
בזמנים של שלום, כמו עכשיו, האסונות עושים את העבודה הזאת.
אל תסתכל עלי ככה:
זה המצב, נקודה."
הקשישה הצביעה על מסך הטלוויזיה הזעיר באצבע מנוונת מדלקת מפרקים.
רק לפני שלושה חודשים הסכימה לעבור לבית אבות ובהתחלה היא עינתה את בנה ללא הרף:
היא היתה זקוקה לטלוויזיה בחדר שגרה בו לבדה, צורך דחוף וחיוני, כי אם תמות בלי לדעת כיצד הוכרע משפטו של לוחם השוורים הנואף היא לא תסלח לו לעולם.
היא איימה עליו בכמה מקרים שאם לא ימלא את משאלתה הכמעט אחרונה, כשימות היא תמצא אותו בגיהינום ותנעץ בו את שיניה התותבות.
"יישאר לך סימן לנצח," היא איימה ותקעה בו את אחד משלושת מקלות ההליכה שתמיד החזיקה בהישג יד, תלויים על ספה שאמורה, לכאורה, לספק ישיבה נוחה לאורחיה.
הבן התמהמה שלושה שבועות בקניית המכשיר ומאז הוא פועל יום ולילה בקול גבוה, משום שהקשישה חירשת כמעט לגמרי.
היא פספסה את מהדורות הצהריים והערב של החדשות כי בשעות האלה הדיירים – זקנים בלים היא כינתה אותם – אכלו צהריים או ארוחת ערב בחדר האוכל, אבל כל אחר הצהריים וחלק מהלילה היא עקבה באדיקות אחרי תכניות הרכילות.
לוחם השוורים ישב במאסר.
הסיפור שלו, שלא עניין עוד איש, הוחלף בזה של מנתח שאנס את המטופלות שלו אחרי שהזריק להן חומר הרדמה:
כל פיסה של מידע חדש היתה עסיסית יותר מקודמתה, מה שהבטיח עלייה קבועה באחוזי הצפייה.
בערב ההוא הציגה הזקנה את הסברה שלה בדבר צפיפות היתר על פני כדור הארץ למיגל, הנכד היחיד שביקר אותה.
הוא הלך פעם בשבוע, כשסיים לעבוד במספרת הכלבים, ואחרי שספג את ההערה הקבועה על כך שנודף ממנו סירחון כלבים, נאלץ תמיד להקשיב לתאוריה כלשהי שקשורה לתוכנית טלוויזיה שבדיוק שודרה.
מיגל ידע יותר על לוחם השוורים העצור ועל המנתח האנס מאשר על סבו, שמת כשהיה בן שלוש:
אילו היה הנתון הזה עולה בדעתו, קרוב לוודאי שהיה מתאמץ להעלות חיוך על פניו, משום שהוא ניסה בכל כוחו שלא להיקלע למועקה ולמרירות.
בערב ההוא הסביר הקריין שמאתיים חמישים וחמישה אנשים נספו בשרפה בדיסקוטק בברזיל.
למספר הזה יש להוסיף עוד שלוש מאות פצועים, שליש מהם במצב קשה ואפילו אנוש.
"בארצות האלה, הם זקוקים לאסונות בקנה מידה עצום.
אם הם לא יחסלו כמה מאות במכה, לא יהיה מספיק אוכל לכולם."
"טוב, מספיק סבתא.
את יודעת שאני לא אוהב לשמוע אותך מדברת ככה."
"ואני לא אוהבת שאסונות קורים, אבל הם חייבים לקרות.
אין ברירה."
הנכד התחיל לדבר על השגרה שלו, בכוונה להחליף נושא.
בעשר בבוקר הוא מרים את התריס של מספרת הכלבים – ששמה "המספריים של מיקי" – מוכן ומזומן לצלוח את התספורת הראשונה של יום העבודה.
"אני לא מבינה מה אתה מוצא בעבודה הזאת, לסדר את השיער לכלבלבים האלה.
אתה בטוח שאתה מתנקה כמו שצריך לפני שאתה חוזר הביתה?"
"כן, סבתא, כן."
"אני ממש מאמינה לך."
לפני שפתח את החנות, ערך מיגל את הקנייה השבועית והוציא את אלביס לטיול בפארק.
מיגל לא סיפר לסבתו על חיית המחמד שלו.
הוא התאהב בכלב זמן קצר אחרי שניקי עזבה אותו.
הוא היה כלבלב קטן, עצבני ובעל מבט חודר.
הוא ראה אותו בחלון הראווה של החנות לחיות מחמד בדרך לעבודה.
אחרי שראה אותו כל יום במשך שבוע, הוא החליט שאם איש לא יקנה אותו בתוך שלושה ימים, הוא ייקח אותו הביתה.
"כלב קטן כל כך לא יכול לעשות הרבה בעיות," אמר לו המוכר כשנכנס לחנות בכוונה לאמץ את החיה במחיר סביר.
אלביס בא מרחוק, גזע המבוסס על "אינגליש טוי טרייר" שהתחילו להשביח בשנות החמישים והיה אהוב מאוד על האצולה הרוסית.
במשך שנים הצליחו האדונים להחזיק את כלביהם במחתרת:
השלטון הקומוניסטי לא סבל מותרות משום סוג, לא כל שכן מותרות מערביים.
ה"אינגליש טוי טרייר" היה ל"כלב רוסי קטן" (Русскийтой), ועד מהרה הפסיק לצוד עכברים – מטרתו המקורית של הגזע – והתמסר לתעלולים החמודים האופייניים ליונק במשקל שני קילו.
הוא שעשע באותה התלהבות ילדות צנומות, נערות שהתוודעו זה עתה לזעם הוודקה, אימהות בעלות מבט עגמומי ואבות בעלי שפם עבה, מחווה לסטלין שנראתה יותר כמו קריצה להדר המלכות המבוזבז של אריות הים.
הודות לאלביס, התגבר מיגל על הטעם המר של הפרידה מניקי.
הם היו ביחד חמש שנים ואף על פי שהגיעו לנקודת קיפאון – לא היה טעם להתכחש לזה – הוא לעולם לא היה מעלה על דעתו שהיא תחליט להתחיל מחדש בקלגנפורט, עיר אוסטרית קטנה.
"תן לי קצת זמן, מיגל," היא אמרה לו ואחזה בידו, כאילו היה ילד.
"אני חייבת לוודא שאני עדיין חיה."
הוא היה בטוח שניקי עוזבת לקלגנפורט עם מישהו.
הוא קיווה שהשהות שלה בקלגנפורט לא תהיה אידיאלית כפי שציפתה והיא תחזור לברצלונה עם הזנב בין הרגליים.
גם היא, שחשבה שזה פשע להחזיק חיה בדירה, לא ידעה על קיומו של אלביס.
היא דיברה עם החבר שלה לשעבר בטלפון פעם בשבוע ולעתים קרובות מיגל ואלביס הביטו זה בזה ברוך בזמן שהשיחה נעשתה קשה יותר ויותר.
אלביס אף פעם לא נבח:
אבותיו חיו בשולי החוק, תחת האיום המתמיד שהמשטרה הקומוניסטית תגלה אותם והוא, כמו רוב בני מינו, ירש את הנטייה לשקט.
"לאבד בת זוג ולקחת כלב זה שילוב מוזר," אמר לעצמו מיגל בזמן שטייל עם אלביס והבחין בבחורה כלשהי נועצת עיניים בכלב שלו.
החיבה המידית שהן מרגישות לכלבלב גולשת בקלות לשיחות ארוכות, שמתחילות באנקדוטה קטנה שקשורה לחיה ועוברות עד מהרה לפסים אישיים יותר.
מיגל שמר כמה מספרי טלפון בנייד שלו, אבל לא העז להתקשר לבחורות זרות.
הוא שמר אותן בשמן ובשם של הכלב, שלא יישכח מאיפה הוא מכיר אותן.
כשהגיע לחמישה מספרים, הוא התבייש בעצמו ומחק את כולם:
אם אי פעם יחזור לניקי, הרשימה הזאת יכולה לגרום בעיות.
אלביס היה עד כה בן לוויה עקבי ומושלם.
מיגל התרגל לישון איתו והדבר האחרון שראה לפני שנרדם היה זוג עיניים נוצצות ודואגות, שהמשיכו להתבונן בו במסירות עד שנרדם ובמקרים רבים אף היו פקוחות כשהתעורר.
"בוקר טוב, אלביס," הוא היה אומר.
הכלב הדביק לו בלחי ליקוק מחוספס והתחיל לכשכש בזנב.
אילו סבתא שלו רק היתה מתגברת על הגועל שמעוררות בה החיות, היא היתה יכולה מאוד ליהנות מהליווי של אלביס, ואולי לדחות את המעבר לבית אבות.
מיגל דמיין אותו מתרוצץ בהתלהבות בדירה ומפיח חיים בחדרים העגמומיים, אוכל מצלחת קטנה שנושאת את שמו – שהיה יכול להיות צ'יסְפָּס או פּטִי, בחירה מעט יצירתית יותר – או אפילו יושב לה על הברכיים, מכוסה בשמיכה, בזמן שהיא בוהה באדיקות בתוכנית טלוויזיה רדודה כלשהי.
"המלך הלך לצוד פילים באפריקה ונפצע.
הוא היה עם המאהבת," היא היתה אומרת לו ומגרדת את הראש באחת הציפורניים הארוכות והבלתי שבירות שלה.
"אני במקום המלכה כבר מזמן הייתי גומרת עם ההתנהגות הבזויה הזאת."
מיגל בילה זמן עם סבתו בבית האבות והמציא סופים נוראיים פחות לחייה.
מאז שיש לו את אלביס, הוא מדמיין אותה מזדקנת בשלווה ליד חיית מחמד מסורה.
לפני כן, כשעוד היה עם ניקי, הוא דמיין אותה עולה על ספינת תענוגות בים התיכון ומכירה אלמן קשיש שמעוניין בחברה.
הם יתאהבו במהלך השיט, ימשיכו להתראות בברצלונה ולבסוף הגבר – סוכן ביטוח בדימוס, חרוץ ויעיל – יציע לה לגור איתו.
סבתא שלו תעזוב את הדירה בפרוורים ותתמקם במגדל שנותר נטוש מאז מותה של אשתו.
בית האבות דיכא את מיגל והסיפורים שהמציא עזרו לו להתנתק בזמן שסבתו היתה מרותקת למסך הטלוויזיה.
זה נכון שהם דאגו לכל צרכיה ועדיף היה לה להיות שם מאשר בבית, אבל לפני שלוש או ארבע שנים היא לא היתה מתרגלת לחיים שם.
התפיסה והתובענות שלה נחלשו.
כך אמר לעצמו הנכד, שלא החזיק מעמד זמן רב בחלל המשותף, ליד זקנים שאיבדו את הזיכרון ורק בהו בנקודה כלשהי על הקיר.
גם לא היה לו כוח לשחק דומינו עם מישהו שפתאום מפיל את שיניו התותבות על השולחן, ובטח שלא לאכול ליד דייר שמחלתו הנפשית גורמת לו לצווח מלים סתומות בכל פעם שהאחות מנסה להאכיל אותו בכף.
"יום ראשון!
צב!
שושנת מים!"
מצד אחד, הביקורים אצל הסבתא העיקו על מיגל.
מצד שני, הוא יצא משם עם יותר חשק לחיות:
הוא ניסה להתגבר על העזיבה של ניקי בארוחות עם חברים וחברות או בשעות נוספות במספרה במטרה לחסוך כסף לחופשה באוסטרליה.
יום שני אחד הוא הלך לקולנוע לבד ופגש ידידה מהתיכון.
אחרי הסרט הם הלכו לשתות בירה.
לאורה עבדה עד לא מזמן במעבדת תרופות.
החברה זה עתה נספגה בתאגיד בינלאומי צרפתי והם החליטו לסגור את הסניף בספרד.
"הם מציעים לי לעבוד ליד פריז, אבל אני לא יודעת אם לבטוח במעסיקים שלי:
עוד כמה חודשים הם יכולים לסגור גם את המפעל הזה," היא הלינה כעבור זמן מה מול כוס וודקה-טוניק.
"לא נראה לי שזה יקרה," אמר מיגל:
הוא לא ידע שום דבר על תעשיית התרופות אבל חש צורך להעיר הערות מנחמות.
"תאר לך ששנה הבאה אני בפריז והם אומרים לי שכדי לשמור על העבודה שלי אני צריכה לעבור לצ'כיה?
ומה אם אחרי שנה ישלחו אותי לבייג'ין?
טובה רצינית הם יעשו לי."
לאורה לא ראתה את עצמה בונה משפחה בבירה הסינית, אבל כדי להוליד ילדים צריך להכיר מישהו קודם.
אחרי המשפט הזה, מיגל הביט כמה שניות בכוס הוויסקי-קולה שלו ואז סיפר לה בקצרה את הסיפור שלו עם ניקי.
הם הכירו לפני חמש שנים בדוכן פירות בשוק.
הם התחילו לדבר זמן קצר אחר כך, בתור לקופה בבית מרקחת.
מיגל לא הסתיר ממנה שיש לו מספרת כלבים, אפילו שבחורות אחרות עשו לו פרצופים כשסיפר להן במה הוא עוסק.
הוא וניקי התחילו לצאת וששה חודשים אחר כך כבר גרו ביחד.
היא החליפה עבודות לעתים קרובות.
הוא גזם שיערות של כלבים, בעיקר מסוג פודל ופוקס טרייר.
"לא חיים שאפתניים מדי, אני מודה, אבל היינו מאושרים."
בקיץ שעבר הם נסעו למינכן.
ניקי נדלקה על טבעת אירוסין ורמזה על זה למיגל, תחילה במבטים מתוקים ואחר כך בדברי שבח עטופים ברומנטיקה כנה.
החנות היתה קרובה מאוד לפנסיון ששהו בו.
בכל פעם שחלפו על פניה, היא הביטה בתכשיט, שבלט באלגנטיות מודרנית מבין יתר הטבעות, השרשרות והעגילים.
מיגל הבין שהגיע הזמן לקבל החלטה ויום אחד אחר הצהריים, בזמן שניקי ישנה אחרי ביקור מתיש בטירה של לואי השני מבוואריה, הוא יצא מהחדר על קצות האצבעות, ירד לחנות וקנה את הטבעת.
הוא ייתן לה אותה בתום ארוחת פאר שתהיה הקדמה לחתונה.
"זה לא הלך כמו שציפיתי."
"מה קרה?"
לאורה הרימה את הכוס שלה ולא טעמה מהוודקה-טוניק עד שמיגל ענה.
"מה זה משנה.
עכשיו היא גרה בעיר אוסטרית קטנה.
שמעת על קלגנפורט?
היא צריכה 'קצת זמן'."
הם המשיכו עד שעה מאוחרת.
הם שתו עוד משקה וניתחו את האיכויות של הסרט שראו.
האלכוהול והסרט על פרשיית ניאוף בבית מרוחק בג'ונגל של מוזמביק מילאו אותם תעוזה ולבסוף נרדמו מיגל ולאורה באותה מיטה אחרי מין שארך שבע דקות, מול מבטו המבין של אלביס.
אפילו ברגעים הלוהטים ביותר הוא לא פלט ולו נביחה.
בארבע לפנות בוקר, הצעקות של לאורה העירו את מיגל.
"פעם אפילו חלמתי שאני הורגת מישהו," היא אמרה לו.
מיגל, כשהבין שהוא ערום, ניצל את ההליכה של לאורה לשירותים כדי להתלבש.
הוא לא מצא את התחתונים בשום מקום ונאלץ להוציא זוג חדש מהמגרה וללבוש אותם מהר, לפני שהידידה שלו מהתיכון תחזור לחדר.
"את בסדר?" הוא שאל.
לאורה, שהיתה ערומה לגמרי והציגה גוף אתלטי יותר מזה של ניקי, אמר לו שכן וניסתה לספר לו את הסיוט:
הופיעו בו עד יהוה, שכנה רכלנית ושני שוטרים.
תחילה הם הציקו לה בכניסה לבניין ומיד אחר כך כולם עמדו בסלון והצביעו על כתם דם גדול שכיסה כמעט את כל השטיח.
"החבאתי את המת מהסיוט הקודם, אבל אפילו אני לא ידעתי איפה.
כדי למצוא אותו הייתי צריכה לחכות שהם ילכו, אבל לא הצלחתי לשכנע אותם ללכת ואחד השוטרים תפס לי בשיער ואמר לי שלמחרת יתחיל המשפט שלי."
מיגל ישב על המיטה, לאור מנורת הלילה, והקשיב לסיפור בשתיקה.
כשסיימה לספר, ביקשה ממנו לאורה פיג'מה ומיגל נתן לה את שלו.
אלביס נכנס לחדר והחל לכשכש בזנב.
"אלביס, היום אתה צריך לישון מחוץ לחדר," הוא אמר לו כשהתקרב למיטה.
"הוא כלב מקסים."
"בדרך כלל הוא ישן איתי, אבל היום הוא לא יכול להישאר."
"אם אתה רוצה, אני יכולה ללכת," אמרה לאורה וקרצה לו.
הם גירשו אותו והתפשטו שוב בזמן שהתנשקו באלימות.
למחרת בבוקר, מיגל יצא מדעתו בחיפוש אחר התחתונים שאיבד בלילה, אבל לא מצא אותם.
הוא אפילו חיטט בתיק של הידידה שלו מהתיכון.
לרגע הוא היה משוכנע שהבחורה שנמצאת במקלחת היא חולת מין.
אבל גם שם הוא לא מצא אותם.
ברגע שהיא הלכה הוא הפך את כל החדר, אבל הבעיה נותרה בעינה.
הוא שמע רק את נשימותיו של אלביס הקטנטן, שהביט בו מפינת החדר, האוזניים זקורות והחוטם כלפי מעלה.
שבועיים אחר כך, ניקי הכריזה בטלפון שבסוף החודש היא חוזרת "הביתה".
החדשות האלה הותירו אותו המום:
נשארו רק עשרה ימים.
פתאום השהות של ניקי בחוץ לארץ נראתה לו קצרה.
אם היא עוזבת את קלגנפורט זה אומר שהיא מוותרת, שהחיים האחרים לא אפשריים מבחינתה, וחשוב מכל, שהיא החליטה להיות עם מיגל.
זה מה שהוא אמר ללאורה באותו ערב, כששכבו ערומים על הספה.
"נצטרך להיפרד, לא?" היא שאלה.
אחר כך התנשפה והשקיעה את הראש בכריות.
מיגל עמד להתנצל, אבל לבסוף שתק.
הוא ניסה לבלוע בעיניים עצומות את השקט חסר הפשר ששרר בסלון.
אם יפקח עיניים, לא יוכל לחמוק מהדמעות של לאורה או ממבטו החרד של אלביס.
אחרי שהיא הלכה, מיגל הביט בכלב שלו ברחמים.
הוא החליט שעליו להיפטר ממנו לפני שניקי חוזרת.
הבעלים של החנות לחיות לא הקשה עליו.
הוא מצא לכלב בית חדש בשלושה ימים.
זה היה אחד השבועות המסובכים בחייו של מיגל:
הוא לא העלה על דעתו שהפרידה מאלביס תהיה קשה כל כך.
שש פעמים הוא עמד להרים את השפופרת ולבטל את כל העניין, אבל ברגע האחרון התחרט כי היה משוכנע שאם הוא מסוגל להקריב את אלביס לטובת ניקי (אפילו שמעולם לא נודע לה על קיומו), אף פעם לא יהיו להם בעיות.
ביום שנפרד לשלום מהכלב שלו, התקשר מיגל למספרה ואמר לשותף שלו שיש לו חום והוא לא יכול לקום מהמיטה.
הוא בכה יום שלם.
כשחזר לעבודה, כל הכלבים הזכירו לו את אלביס.
הוא כמעט יצא מדעתו כשסיפר את הפקינז של גברת רוץ'.
הכלב, אדיב וקשוב, ליקק לו את הידיים כשהעלה אותו לשולחן.
הוא סיפר אותו ביד רועדת והתאפק שלא לבכות.
באותו לילה, מיגל חלם שאלביס חוזר הביתה.
הכלב נבח כדי להוציא אותו מהמיטה והוא התיישב, ישן למחצה, וסידר את הפיג'מה.
אחרי שליקק לו את הרגליים, הכלב הכניס את הראש בחלל שבין ראש המיטה לרצפה ושלף את התחתונים שמיגל איבד בלילה הראשון שלו עם לאורה.
"טוב מאוד, אלביס!" צווח מיגל ולקח ממנו את התחתונים.
הכלב ליקק לו אצבע, תחב שוב את ראשו באותו מקום ושלף גרב שמיגל לא זכר שאיבד.
הוא הוציא עוד גרב ואחר כך הושיט לו פיסת נייר מקומטת ומכוסה ריר – חלק מרשימת קניות.
"כמה דברים יש שם למטה, אה?
אתה ממש בלש!" הוא אמר וליטף לו את הראש, בזמן שהקטן ניסה להוציא משם משהו נוסף.
אלביס שלף קופסה כחולה קטנה והניח אותה לרגלי אדונו, שהביט בו בפה פעור.
בתוך הקופסה היתה טבעת האירוסין שמיגל איבד זמן קצר אחרי שחזרו ממינכן, כשעדיין חיפש תאריך לארוחת הפאר שבה יציע לה להתארס וייתן לה את הטבעת.
הוא עבר שבועיים מזעזעים בניסיון למצוא את הקופסה בלי שניקי תשים לב.
הוא לא מצא אותה.
לבסוף הוא וויתר, משוכנע שהוא יוכל לפנות יום שני או שלישי אחד, לקנות את הטבעת ולחזור הביתה עם השלל.
הפרט הזה יוביל לחתונה:
הוא היה משוכנע בזה.
ניקי עזבה לקלגנפורט לפני שהספיק להוציא לפועל את תכניתו.
בחלום, מיגל לא פתח את הקופסה הכחולה עד שאלביס הנהנן, כאילו הוא נותן לו רשות להמשיך.
הוא פתח את הקופסה והטבעת נצצה באלגנטיות מודרנית אופיינית לניקי.
"תתחתני איתי?"
הוא התעורר והשאלה בפיו.
הוא מיהר להדליק את האור ועוד לפני שהרים את התריס והלך לשירותים, פירק את המיטה על כל חלקיה.
באחת הפינות, מכוסים אבק, הוא מצא את התחתונים ואת הקופסא הכחולה.
השכן מלמעלה לא התייחס לקריאת הניצחון הפתאומית והמוגזמת שנשמעה במעומעם בדירתו.
הדבר הראשון שראתה ניקי ביום שגיעה הביתה היה הקופסה הכחולה על השולחן בסלון ולידה זר של שושנים אדומות ופתק שכתוב בו "אני אוהב אותך".
כשראתה מה יש בקופסה היא יצאה בריצה מהדירה.
מיגל לא ציפה לתגובה אופורית כל כך.
הוא בדיוק סיפר כלב אפגאני מעצבן ושמע המולה בכניסה למספרה.
הוא אפילו לא הספיק להניח את המספריים על המגש.
ניקי התנפלה עליו ובזמן שכיסתה את הפנים שלו בנשיקות – מחווה כלבית במקצת – היא אמרה לו שגם היא אוהבת אותו ורוצה להתחתן איתו.
הם עשו מסיבה קטנה אחרי הטקס בעירייה.
ההורים שלהם היו שם, וגם אח של ניקי, שש חברות שלה וחמישה חברים שלו עם בני הזוג שלהם (במידה שהיו), השותף במספרה – אלחנדרו – וסבתא של מיגל, שהרשו לה לצאת מבית האבות רק בליווי סייעת שהספיקה להשתכר עוד לפני הקינוח למורת רוחה של הסבתא.
באחת ההליכות לשירותים, מיגל ראה הודעה חדשה בנייד:
"מזל טוב.
לאורה." הוא מחק את ההודעה מיד אחרי שקרא אותה, אבל הצטער על כך, כי הוא שמר את המספר של הידידה שלו מהתיכון.
זה הוציא אותו אידיוט, אבל לא היתה דרך חזרה:
הטעות נעשתה.
הוא שטף ידיים וחזר לאולם הגדול של המסעדה שבו התקיים האירוע.
מכיוון שלא היה לו מספיק זמן לחסוך כסף לאוסטרליה, מיגל הציע לניקי אפשרות קצת פחות זוהרת.
התרומה הנדיבה של ההורים שלהם אפשרה להם להגשים את חלומם.
הם הצליחו להשיג כרטיסים לאדלייד, בכוונה לנסוע במכונית עד בריסבן.
משם יירדו לסידני ויבקרו בקנברה ובמלבורן ואז יעלו על אנייה לטזמניה.
אחרי שיחרשו את האי, יחזרו לסידני ומשם יטוסו לג'קרטה וישנו בה לילה אחד, ואז יטוסו לאיסטנבול ומשם, לברצלונה.
אחרי שחתכה את העוגה ושלחה נשיקה למצלמה, סימנה הקשישה לנכד שלה להתקרב וביקשה ממנו שלא ייסע.
"יש לי תחושה לא טובה," היא אמרה, "אני חוששת שיתרחש אסון נורא."
מיגל הדביק לה נשיקה במצח והבטיח לה שעוד חודש הוא יביא לה קנגרו מפלסטיק שהיא תוכל להניח על הטלוויזיה ושישמור עליה עד שהיא נרדמת.
"אני כבר לא צריכה שום דבר, ילד."
הוא אחז בידה של הסבתא ונתן לה עוד נשיקה במצח.
האחרונה.