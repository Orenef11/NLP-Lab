הוא שולח את ידו לאחור כדי להגיע אל הכסף שמושיטים לו הנוסעים.
מבלי משים הוא מניח את הכסף בקופסה שלצדו, ותנועת התיעוב שלו מעוררת בי כעס.
"המצב קשה, אבל זה זמני," אני ממלמל בניסיון לעודד אותו לדבר.
"יש יותר מכוניות מנוסעים.
אנחנו בקושי מצליחים לכסות את מחיר הדלק."
הוא שותק לרגע, מתבונן בי דרך המראה הפנימית, ואחר כך ממשיך בעוקצנות:
"נהג הוא כמו קבצן.
ההבדל היחיד הוא שהקבצן מושיט את היד לפנים והנהג מושיט יד לאחור."
הוא מתנשף ברוגז, עוצר ברמזור האדום סמוך לשוק "פראס אלשעבי", ומתחיל לתופף בעצבנות על ההגה.
פנים יפות מתקרבות.
בעליהן עוד לא מלאו לו תשע.
הוא ממלמל משהו מבעד לשמשת המכונית ואנחנו לא מצליחים לשמוע את קולו.
הנהג לוחץ על אחד המתגים שלצדו והשמשה נפתחת.
הילד מושיט פנימה יד שאוחזת בשתי חפיסות שוקולד וקולו ממלא את חלל המכונית:
"רק בשקל."
הנהג נותן לו מטבע של שקל ולוקח חפיסה אחת בלבד.
אחר כך הוא מושיט יד לאחור ומציע לנו את השוקולד.
כולם מסרבים בנימוס.
הוא מניח את חפיסת השוקולד מולו על לוח המכוונים, מסיט את ידית ההילוכים ומתכונן לתזוזה עם בואו של האור הירוק.
בין לבין הוא דוחף קלטת לתוך הטייפ, ואת החלל ממלא לפתע קולה של אום כולתום.
"זה לא הזמן בשבילך," הוא שח לעצמו.
הוא שולף את הקלטת ומדליק את הרדיו.
קולו הרוטט של הקריין מביא את המלחמה אל תוך המכונית.
מצור, התנקשויות, פצועים, מעצרים.
הוא לוחץ במהירות על דוושת הדלק כדי להספיק לעבור באור הירוק שממול.
הוא לא מספיק להגיע לצומת.
האור הירוק מתחלף לצהוב ואחר כך בהרף עין לאדום.
הוא נאלץ ללחוץ על דוושת הבלמים ולעצור שוב.
הוא מכבה את הרדיו בקוצר רוח ומתחיל לתופף שוב באצבעות עצבניות על הגה המכונית.
עוד פנים יפות מתקרבות.
הנער רק בן שתיים עשרה.
הנהג רוטן בכעס אבל מנמיך את שמשת החלון.
פעם נוספת ממלא קול של נער את חלל המונית.
"חצי מחיר מהחנות," ידו מושטת פנימה ומציגה לראווה חפיסת גומי לעיסה.
הנהג מתבונן בפני הנוסעים מבעד למראה הקדמית.
אף אחד לא זז.
הוא מפשפש בקופסת הכסף הקטן, מושיט לנער מטבע ולוקח ממנו את החפיסה.
הוא מניח את חפיסת המסטיק לפניו על לוח המכוונים, לצד השוקולד.
האור מתחלף לירוק.
לפתע אני נזכר שעדיין לא שילמתי לו את דמי הנסיעה, אולם אני חושש להושיט לו אותם ישירות, כדי שלא יסיר שוב את הידיים מההגה.
אני מעביר את הכסף לנוסע שיושב לצדו, והוא מעביר אותו בתורו לנהג.
הנהג מתבונן בי מבעד למראה ומחייך.
אנחנו חולפים על פני "פארק החייל האלמוני".
על הדשא הירוק מתפרקדות פנים מלאות רוגע.
אחרים יושבים על כיסאות, מעשנים נרגילות ומפריחים עשן לשמיים.
שני בחורים צעירים דולקים בעקבות צעירות גנדרניות שמשתעשעות על הדשא בלי לשים אליהם לב.
כולם מחפשים פתחי מילוט.
הנהג פונה שמאלה לעבר צומת "רשאד אלשווה".
כרגיל, אור אדום.
הוא לוחץ בעצבנות על דוושת הבלמים ומושיט יד אל חפיסת הסיגריות.
הוא מושיט אותה לאחור, אבל איש מן הנוסעים לא מעשן.
הוא שולף לעצמו סיגריה ומצית אותה.
נער צעיר מתקרב אל המונית ובידו סמרטוט רטוב.
טרם חצה את גיל חמש עשרה.
הוא מנקה במהירות את החלק הקדמי, ואחר כך מתקדם לעבר המראה שלצד הנהג.
הנהג מתבונן בפניו של הנער, נושם נשימה עמוקה, ואז מבקש ממנו להפסיק.
הצעיר נסוג מספר צעדים לאחור, אבל בעיניו הסוערות ניכרים ייאוש ותחינה.
הנהג מסמן לו להתקרב ומושיט לו מספר מטבעות.
פניו של הצעיר מתמלאות שמחה, לנוכח הזכייה הבלתי צפויה שלה ייחל.
הוא מדלג בקלילות לעבר המכונית הבאה בתור, אבל הנהג קורא לו בשנית והוא מתקרב בהיסוס.
הוא מושיט לנער את שתי חפיסות השוקולד והמסטיק.
"תמכור אותן ושמור לעצמך את הכסף."
אור ירוק מופיע ברמזור ממול.
המכונית מתחילה לנסוע.
היא פונה שמאלה ושועטת במהירות לעבר צומת אוניברסיטת אלאזהר.
גם הרמזור שבצומת הבא אדום.
-1 – הדבר האחרון שגמרתי אומר לעשות לפני הנסיעה היה להיפרד מסבתי.
בשעת צהרים השקפתי על הכפר הקטן ע'שׂרין ששכן בתחתיתו של הוואדי.
הוא נראה לי זר ודוחה בעציו הגבוהים והערומים, או בבתים הישנים והצפופים ששכנו במרכזו ועל הגבעה המערבית המרוחקת שלו.
הרוח חתכה בגסות את הרחובות והרעידה אותם, מן הקור או מן הפחד.
אפילו הנהר הקטן, שזרם מתחת לגשר שחציתי, נראה לי שונה מבעבר.
לא רציתי לצפות עליו זמן ממושך.
מתחת לבית שחיי נשאתי מתנה קטנה שרציתי להעניק לסבתי למזכרת אחרונה.
אחזה בי התחושה שלאחר הפעם הזאת לא אראה אותה יותר לעולם.
גם אם אחזור מנסיעתי המטורפת, היא כבר תסתלק כנראה מן העולם הזה.
סבתי הזקינה מאוד בשנים האחרונות ונראה היה שהיא ממשיכה להזדקן מדי יום ביומו.
הליכתה נעשתה כבדה ולאה והקמטים שבפניה נראו כמו חריצים שנחרצו באדמה רכה על ידי צמד שוורים.
אפילו המקל, שבו נהגה להשתעשע, היה לרגל שלישית שממנה לא נפרדה יותר.
צעדתי בסמטה, שבאחריתה ניצב בית סבי, ושחתי לעצמי:
"הלילה לא אניח לה להעלות זיכרונות.
אציף אותה בדיבורים על העצים, החיות והגשמים ואחר כך אעמיד פנים שעלי ללכת לישון מוקדם.
כאשר יגיע הבוקר אשא בכל הדיבורים העצובים שלה ואברח במהירות."
הילדים השתעשעו בחולות הסמטה ודלקו בעקבות הכלבים והחתולים.
כמו תמיד, ניצבו הנשים ליד דלתות הבתים.
הפכתי את מבטי לאחור במהירות כדי שלא תבחנה בי, או תעצורנה אותי לשיחה.
נשים נוהגות להיזכר בנושאים עצובים.
אמרתי לעצמי:
"אינני מעוניין בתוספת של עצב." נזכרתי במעשיה הנדושה על העצים חסרי המשמעות, אשר הזכירו קינה והספד על הנפש.
הדברים הללו הולידו במעמקי נפשי עצבנות שהתגלגלה והיתה למרדנות.
הרהרתי בעודי מגרש את המחשבות העצובות:
"הרי כולם ימותו.
סבתי תמות, כמו שמת סבי וכמו שמת דודי, אחיה של אמי.
העצבות נוטה להזכיר לי את המוות.
אינני מעוניין בעצבות הזאת ואינני רוצה שסבתי תמות עכשיו".
ברכתי לשלום בחטף שתי נשים, מחברותיה של אמי, והמשכתי לצעוד מבלי שהענקתי להן הזדמנות לדבר איתי.
ידעתי שמבטיהן ישיגו אותי והתקדמתי בצעדים יציבים ומהירים.
אינני נוהג להקדיש תשומת לב רבה למה שנאמר עלי.
אין אני אדם מתנשא וגם אין לי חיבה מיוחדת לגברים יהירים.
אולם לא היה לי מה לומר להן.
האנשים עסוקים בימים אלה במחשבות שחורות במקום למצוא, לכל הפחות, פרנסה.
אני נוסע עכשיו למצוא פרנסה.
שיחק לי המזל.
הם בדקו את המסמכים, ערכו את הראיון ושאלו אותי מספר שאלות בלתי צפויות.
כשכל העניין הסתיים, קבעו:
"אתה נוסע ביום רביעי".
לא היה זה אותו הכפר שבו ביליתי את ימי הקיץ הרחוקים והמקסימים ההם.
אני מרגיש שהוא השתנה מאוד.
הוא השתנה מבפנים.
אמת, כל המקומות שהכרתי השתנו.
הם לא נותרו כפי שהיו בעת שעזבתי אותם, לפני עשר שנים בערך.
אלא שהכפר הזה הזדקן במיוחד, מחמת הרוח והמוות.
כאילו תקפה אותו סחרחורת עקב מה שראה ושמע.
יחד עם זאת, הוא עדיין ניצב לו, במלוא עליבותו, בציפייה לפורענויות חדשות.
שחתי לעצמי בצער:
"המקומות, כמו בני האדם, משתנים".
עם זאת חשבתי:
דווקא בן-האדם הוא זה שמשתנה.
המקומות משתנים באיטיות ובדומיה.
הם מתפרקים מבפנים ומתרוקנים מתכניהם כמו צינורות חלולים ואחר כך הם קורסים בבת אחת.
אצל בני-האדם זה פועל אחרת.
תולעת קטנה ושמה עצב מכרסמת בתוכם של בני האדם.
זוהי תולעת בצבע שחור, בעלת שדיים קטנים שלא ניתן להבחין בהם בעין רגילה.
בשעות הלילה גדלה התולעת ותופחת למימדים של לוויתן, שרובץ על החזה.
אמרתי לעצמי, תוך שאני בועט באבן קטנה שנקרתה בדרכי:
"התולעת אשר הרגה את האחרים תהרוג גם אותי.
אם אמנם אני נחוש לנטוש את סבתי, ועמה את כל הזיכרונות, אני חייב בראש ובראשונה לשכוח את הסיפור על התולעת הבזויה".
בית סבי שכן באחרית הסמטה.
הוא השתנה עד שנדמה היה לי שאינני מכירו.
אמרתי לעצמי, חוכך בדעתי:
השתנה וגם לא השתנה.
לעומת זאת, אני השתנתי.
המשכתי להתבונן בו ארוכות.
הוא התנשא בכל גובהו, אולם האבנים, בצידה הצפוני של הגדר שסבבה אותו, התמוטטו ארצה.
בתוך הגן, סמוך לגדר, הבחנתי בתרנגולות המשתעשעות ברגליהן המזוהמות.
עץ האגוז שצמח סמוך לשער היה נטול עלווה כמו בימי חורף קשה.
שאלתי את עצמי ונזכרתי:
"האם זהו העץ אשר שימש, בקיץ הרחוק ההוא, עריסה וקן לציפורים?" חשבתי והתקרבתי:
" חשוב שתמיד יהיה בבית הזה גבר, שיוכל לחזק את גדר האבן ולהחליק את משטח הגג.
אישה לא יכולה לעשות הכול בעצמה, אפילו אם זו סבתי".
הדלת התנדנדה על צירה.
הרוח טלטלה אותה במשבים קלים ללא כל קושי.
הייתה זו אותה הדלת שבעדה נכנסתי אלפי פעמים בעבר.
האם הדלתות מתעייפות מן התנועה?
האם הן מתעייפות מכך שהן נותרות על מקומן?
תהיתי:
"אם סבתי בפנים, מדוע השאירה את הדלת פתוחה?" המראה של סבתי צץ ועלה בראשי:
צנומה, קצרת קומה ובעלת עיניים רחבות שנעו באיטיות.
היא הניעה את עיניה בקושי בשל המחשבות הרבות אשר התרוצצו בראשה.
שפתותיה היו מהודקות זו לזו בנחישות והזכירו אנשים קשוחים או מיואשים.
ידיה, שעליהן השתרגו עורקים תפוחים וכחולים, נראו למתבונן בהן כנפרשות במהופך.
עצמותיה היו מחודדות וחיוורות כאילו כוסו במעטה דק של קמח.
אפה היה חד וקטן והוא נע בתנועות לא-רצוניות, כמו תנועת הדלת הפתוחה.
כאשר הייתה מבחינה בי הייתה סבתי מתבוננת בי בשלווה גמורה, בניגוד למנהג הנשים.
היא הייתה מוודאת שאני הוא זה שהגעתי, מכה במקלה על הרצפה, מנתרת כמו חתול, מנערת מעליה את הזיכרונות וההרהורים ומעלה במקומם מחשבה מתוקה.
תמיד שמעתי מסבתי את אותם דיבורים.
עתה, כאשר אני נזכר בהם, הם מעלים בי מחשבות לא נעימות.
היא הייתה נופלת על צווארי בעצבנות ואומרת:
"הלוואי שלא תגדל מהר.
אלה שגדלים במהירות עוזבים במהירות".
האם אני מריח מנשימותיה ומבגדיה ריח של העבר?
ריח של החלומות?
האם זו כמיהה עמומה לעצב?
אינני יודע.
היא הצמידה אותי אליה לזמן ממושך ובכל עת שניסיתי להיחלץ מאחיזתה הייתי מוצא את ידה ננעצת בגבי כמו מחרשה.
לא ניסיתי להתנגד.
הייתי מתמסר לה ארוכות וחושב:
"צריך יהיה למצוא לישישה הזו משהו להתלות בו לאחר שכולם יעזבו." כאשר הסתיים החיבוק, בדרך כלל באיטיות רבה, הייתי נמנע מלכוון אליה את מבטי.
לא רציתי לראות בעיניה את הדמעה הקטנה, שמחתה והסתירה ביעף.
כדי להכיל את העצב של סבתי, הייתי משתמש במלים גבוהות.
פעם אמרתי לה:
"האם את מכירה עוד משהו מלבד העצב, כגשר לאהבתך אלי?" היא הביטה בי כמי שהופתעה מן המילים שיצאו מפי.
לאחר שהתבוננה בי ארוכות, חזרה על אותם דברים:
"הלוואי שלא תגדל במהרה.
הם גדלו במהרה והסתלקו במהרה.
אני רוצה לזכור אותך כפי שהיית תינוק קטן.
אתה מקשיב?
קטן.
כפי שהיית לפני שלמדת לדבר".
אחר כך ניסינו במאמץ משותף, שאותותיו ניכרו במהירות, ליצור אווירה חדשה.
היא חזרה ושאלה את אותה שאלה:
"אתה עייף?
אתה רעב?" ואני הנדתי בראשי לשלילה.
היא הביטה בי ושאלה בטון מחודש, הפעם קפדני יותר:
"למה אתה נראה כל כך חיוור?" עניתי לה את אותן התשובות:
"הנסיעה, הלימודים.
שום דבר מיוחד, סבתי.
מחר אשיב לעצמי את מרצי ותוכלי להיווכח בכך במו עינייך".
הדלת גנחה בעודי מתקדם.
עוד צעדים ספורים ואראה אותה.
היא תשב על ספסל האבן, מול הדלת, או שאראה אותה מעשנת בחדר המרכזי.
אחר כך היא תכה במקלה על הדלת ותיאנח.
האישה הזאת הזקינה מאוד וצעדיה נעשו איטיים.
אני זוכר את הביקור האחרון שלה בעיר.
היא נראתה תשושה לחלוטין.
היא שהתה אצלנו רק ארבעה ימים, אולם נדמה היה שהזקינה במרוצתם במספר שנים.
היא התנגדה בנחרצות להישאר בעיר, אפילו לא ליום אחד נוסף, וצרחה בפני אבי בזעם:
"אתה רוצה לחסל את הכול?
את אמך הזקנה, את החיות ואת העצים?
הניחו לי לחזור.
אם אשאר פה עוד יום אחד, אמות." איש לא יכול היה לעמוד בפניה.
כל ניסיונותיה של אמי לשכנעה עלו בתוהו.
גם דודותיי ניסו את כוחן פעמים רבות, אולם לשווא.
סבתי דחתה את כל ההבטחות המפתות שהוצעו לה.
בעת שהנחיתי את הנהג להחזיר אותה אל בית סבי שבכפר, היא התרפקה עלי ואמרה בשלווה שהדאיגה אותי:
"הלוואי שלא תגדל.
אתה במיוחד.
הלוואי שלא תגדל.".
הנחתי את רגלי על מפתן הדלת, אולם היא נרתעה כאילו ביקשה לעכב בעדי.
דחפתי אותה ונכנסתי פנימה.
חיפשתי מתחת לשיח הגפן אולם לא מצאתי שם את סבתי.
בחדר המרכזי, שדלתו הייתה פתוחה, נאבקה החשיכה הקלה בשאריות העבר.
האטתי.
רציתי לאפשר לסבתי את החדווה לגלות אותי.
כחכחתי כמנהג הגברים והתבוננתי.
בית סבי:
הוא מנה ארבעה חדרים.
חדרו של דודי שכן בצד שמאל.
בהמשך, מאחורי קיר גבוה, נמצא חדר פנימי נטול תקרה.
בצד ימין היו שני חדרים נוספים.
בחצר, קרוב אל חלון חדרו של דודי נמצאה באר.
במרכז החצר צמחו שני שיחי גפן ועץ דובדבנים, ולידם עמדו מיכלים ובהם זרעים.
מול הבאר, מן העבר השני, עמד לול גדול וגבוה לתרנגולות, ולצידו לול נוסף, קטן ממנו, עבור הארנבות.
שום דבר לא נע זולת הרוח.
הרוח השתעשעה בשאריות פרחי הסתיו שצפו על מי הבריכה, שהשתרעה במקביל לשביל החול שהוביל אל החדרים.
הדלת שמאחורי גנחה בקול צורם וארור.
הנחתי לעצמי להתקדם בתקווה שצעדיי יעוררו את תשומת לבה של סבתי.
אם לא תרצה לשמוע את קולי, היא תבחין בוודאי בצלי אשר יקדים אותי.
דלת החדר המרכזי הייתה פתוחה והנרגילה של סבתי הייתה מונחת במקומה.
יצועה היה מהודק בקדמת החדר בצד ימין.
התקדמתי עד שלא יכולתי יותר לשאת את אי הידיעה.
צרחתי בקול, מבקש להכיל את העליצות ואת הפחד שאחזו בי:" הגיע השד … היכן את סבתי?" מבלי לעצור המשכתי לקרוא לה:
"היכן את מתחבאת?" לא שמעתי מענה.
נכנסתי אל החדר, אולם היא לא נמצאה שם.
הלכתי לחפש אותה בחדר הסמוך, אולם גם שם לא מצאתי איש.
חשבתי להתפרץ לחדר של דודי, אולם בזיכרוני עלתה מחשבה שביקשתי להרחיק.
הנחתי לה.
חיפשתי בכל מקום ולא מצאתי את סבתי.
התקרבתי אל הבאר, התיישבתי בשוליה והתבוננתי אל עבר חדרו של דודי.
הווילון הלבן, שהיה נטוי בשיפוע על החלון, אִפְשֵר לכל המעוניין להתבונן פנימה ולראות הכול.
התבוננתי ממקומי, מחדד את עיניי, שמא אבחין בצילה של סבתי.
אולם קול הרוח והחשכה הקלה שעטפה את החדר לא אפשרו לי להבחין בדבר.
הכבדתי את ידי על ידית הדלת והיא נפתחה.
עד לרגע זה שיערתי שסבתי אינה נוהגת להשאיר את דלת החדר הזה פתוחה.
בכל בית יש חדר שנחשב לכַּעְבָּה של הבית.
החדר של דודי היה הכעבה של הבית הזה.
הוא היה תמיד סודי, אפוף מסתורין, ואיש לא הורשה להיכנס אליו.
לא יתכן שהשאירה את החדר הזה ללא שמירה הולמת.
מזה שנים רבות הוא סודי ואפוף מסתורין.
עוד בהיותנו ילדים קטנים שמענו:
"אל תתקרבו, הוא קורא.
הוא ישן.
אל תדריכו את מנוחתו." וכאשר גדלנו שמענו:
"אל תתקרבו.
הוא לא נרדם כל הלילה.
הניחו לו לישון שעה או שעתיים.
הוא בלע גלולת שינה ואינו מצליח להירדם."
נכנסתי אל החדר, ששכן בתחום המקומות המפחידים.
"כיצד עזבה סבתי את החדר הזה מבלי לנעול אותו?" כך שאלתי את עצמי בעת שנכנסתי אליו.
הבחנתי בניקיונו הרב, עד שלא יכולתי לדמיין נקי ממנו בכל הכפר.
הקירות היו צבועים בלבן וכחול.
תמונות של סוסים ופרשים, ותמונה של שחקן כדורגל היו תלויות עליהם.
לאחריהן הייתה קבוצה של תמונות קטנות של ציפורים ונשים, הפרושות בסמוך זו לזו, ותמונת גבר מהרהר, ראשו מונח בין כפות ידיו.
היצוע שהיה מוטל באמצע החדר קיבל צורה של גוף אנושי.
הכיסוי בקצה המיטה היה הפוך והציע פיתוי קל למי שחפץ לישון.
על השולחן שמתחת לחלון הייתה מונחת ערימה של ספרים, מברשת בגדים, מסרק ומראה עגולה קטנה.
ציפוי השולחן דהה ובמקומות אחדים הוא נראה אפלולי.
ומה היה בחדר?
התבוננתי, מבקש לחשוף את מה שבתוכו.
היו בו דברים שונים מאילו שניתן למצוא בכל חדר אחר:
ספסל ארוך ששימש מיטה ומקום ישיבה בעת ובעונה אחת, שתי כורסאות, שרידים של סיגריות וצרור של חיטה שהונח בתוך כלי חרס.
אולם היה דבר נוסף, סמוי מן העין, שמילא את החדר.
הוא היה חמים, בעל נוכחות מורגשת, והותיר אחריו עקבות של עשן וסיגריות.
לא יכולתי להניח את האצבע על הדבר הזה, אולם חשתי בגודשו ובכובד משקלו.
מישהו עזב את החדר לפני רגע ועמד לשוב אליו בכל רגע.
הדברים התרחשו בדיוק כפי ששיערתי.
הנשים מתאפיינות במיוחד בעצב ובסקרנות.
רגעים ספורים לאחר שהתחלתי להתוודע לחדרו של דודי שמעתי את נקישות מקלה של סבתי על הרצפה.
התיישבתי על כסא סמוך לחלון והתבוננתי בה בעודה מתקרבת.
היא הייתה ישישה.
נדמה היה שהזדקנה בעשרות שנים מאז שראיתי אותה בעיר לפני ארבעה חודשים.
צעדיה היו מהירים אולם כושלים.
ראשה סבב על מקומו כאילו שחתה במים עמוקים והשתדלה לשאוף אוויר צח כדי לא לטבוע ולמות.
היא נטשה את מקומה ושמה פעמיה אל חדרו של דודי.
כאילו הרגישה בנוכחותי שם.
היא פתחה את הדלת בדיוק באותה שלווה שהתרגלה אליה במשך שנים רבות, כדי לא להפריע לאיש, ונכנסה.
גרמתי לה עוול שעליו לא אסלח לעצמי לעולם.
ברגע שראתה אותי השליכה מעליה את המקל כמי שאיבדה כל תקווה, ונפלה בוכייה על הרצפה.
נמלאתי חרטה.
הרגשתי ששגיתי ללא כפרה.
ניסיתי להקימה מן הרצפה, בעודה בוכה, אולם כל ניסיונותיי עלו בתוהו.
בפעם הראשונה ראיתי אותה בוכה כך.
למרות שבעבר כבר ראיתי את דמעותיה, הפעם הבחנתי במשהו גדול מן הדמעות.
נדמה היה שייאושה קרב אל שיאו.
לאחר זמן מה, שנראה לי ארוך, הגיעו מספר נשים.
סבתי התרוממה מן הרצפה עצובה ותשושה.
היא שטפה את פניה וחייכה, או ניסתה לחייך.
העמדתי פנים שהכול כשורה.
דיברתי על דודותיי ועל העיר ושאלתי את הנשים על הכפר ועל הגשמים.
סבתי לא פצתה פה, אולם מפעם לפעם העיפה לעברי מבטים תוהים ורוגשים.
ראשה סב בתנועות אוטומטיות חסרות תכלית.
בלילה ניסיתי להמתיק את הצער אשר נפל על סבתי.
אמרתי לה:
"את צריכה לנסוע אל העיר.
השהייה שלך בבית המקולל הזה מכלה את עצביך".
היא לא השיבה.
היא רק הביטה בי בחיוך שניכרו בו תיגר ואירוניה.
ידעתי שדברי יחלפו עם הרוח לפני שישקעו בזיכרונה.
משפטים כאלה נאמרו לה פעמים רבות בעבר אולם ללא הועיל.
אדרבא, ברוב המקרים הם רק עוררו את קצפה.
אמרה לי סבתי בעת שהאיצה בי לאכול:
"רציתי שתישאר קטן.
אלא שהיום ראיתי כמה גדלת."
בעודי מבקש ממנה להצטרף אלי לאכילה אמרתי:
"סבתי, את חייבת לאכול.
אל תחששי לי.
אני עוד צעיר ונמצא בראשית חיי".
מבלי להמתין התרוממתי ושלפתי מטבור המיטה את הצעיף אשר החבאתי שם בעבורה.
רציתי להפתיע אותה.
מיד עטתה אותו על ראשה, קיפלה אותו לצורת משולש, הניחה את קצהו על כתפיה, ואפשרה לו להשתלשל במורד גבה.
היה זה צעיף בצבע שחור, שעליו רקמה מחוטי כסף בהירים.
הבטתי בה בחטף.
היא החזירה לי מבט.
בעיניה ניכרה תהייה שגבלה בכעס.
כאילו ביקשה להוכיח אותי.
אמרתי לה במבוכה:
"אמי שלחה אותו ….
האם טעתה בעשותה כך?"
היא התבוננה מחדש בצעיף ומששה את קצותיו, באצבעותיה הגסות והמיוזעות.
אחר כך משכה אותי אליה ונישקה אותי על לחיי.
הייתה זו נשיקה אחרת מן הנשיקה השגרתית שאליה הורגלנו, שכן הייתה מלאת חום, שכמותו לא ידעתי בעבר.
אחר כך השתררה שתיקה.
יכולתי לחוש את מחשבותיה הנוזפות מרחפות מעל לראשי.
רוטנות על הפזרנות ועל חוסר התועלת בחפצים שהבאנו לה מן העיר, מבלי שתהיה זקוקה להם.
עד לרגע זה לא הצלחתי להגניב דבר על הנסיעה.
חשבתי שמילה אחת בנושא עלולה להרוג אותה.
וגם אם לא תהרוג אותה, היא תגרום לה צער כבד מזה שהיא יכולה לשאת.
לפני שהלכתי לישון השתטחתי על המיטה, הכרית לצדי.
מבעוד מועד החלטתי שלא אשאב לשיחות אשר תסבנה לסבתי צער.
אלא שהיא החליקה את ידיה המיוזעות על שיערי ואמרה:
– "ראיתי היום כמה שגדלת.
זה גרם לי צער" – סבתי, האם זה מה שגרם לך לבכות כאשר ראית אותי?
– זה וסיבות אחרות.
– עצוב לי לראות אותך בוכה כך.
אם הייתי מעלה על דעתי שאגרום לך כזה צער לא הייתי מגיע.
– התרגלתי ילדי.
גם אתה עוד תתרגל.
– אז למה בכית כך?
– בכיתי משום שלא מצאתי אותו … חשבתי שאתה … היא לא הצליחה להוסיף מילה אחת נוספת.
היא לא השמיעה קול, רק הדמעות ניגרו במהירות מעיניה.
שמחתי על קיומה של השיחה אשר תביא קץ לעצב שלה.
אלא שהוא חזר והופיע מיד, מחדש.
לאחר פרק זמן של שתיקה מדאיגה היא מחתה את עיניה בשרוולה ואמרה בקול דומע:
– לו הייתי יודעת שאתה הוא זה שהגעת היום, הייתי שמחה.
אולם הנשים אשר האיצו בי למהר הביתה לא טרחו לומר לי מי האורח שהגיע.
בטיפשות אמרתי רק כדי להרגיע אותה:
– האם לא ציפית לבואי?
– אמרת לי שתבוא … אבל הנשים הארורות הללו.
– הן אמרו לך משהו נוסף?
– אה, מי ייתן שהיו אומרות משהו … הן צרחו:
רוצי זקנה.
רוצי.
יש לך בבית אורח יקר.
אבל כשהתרחקתי, הן הניחו לי לנחש בעצמי מי האורח.
– אבל, סבתי, האם ציפית לבואו של מישהו אחר?
– עכשיו אתה צריך ללכת לישון ואני צריכה ללוש את הבצק.
לך לישון עכשיו.
הרהרתי והתבוננתי בעיניה הגדולות שלא נראו החלטיות.
חשתי שמסתתר כאן סוד.
אחרת, על שום מה התנהגה סבתי באופן הזה?
הנחתי לה לקום.
היא הלכה ושבה יותר מאשר פעם אחת.
פעם הביאה את הקמח, אחר כך הביאה את המים, וכשהתמקמה על מזרן קטן, כדי להתחיל בלישת הבצק, אמרתי לה:
– סבתי.
מה אם אסע?
היא נפנתה לעברי כאילו ביקשה להביט בעיני, ולקרוא את מחשבותיי, לפני שתענה.
לא יכולתי להביט בפניה.
עיניה היו חדות כמו מסמרים לוהטים ושפתיה שהיו קפוצות בנחישות הביעו שאט נפש.
הרחקתי את מבטי כדי לחמוק ממבטה, אולם היא השמיעה צריחה חדה:
– הבט בי!
הבטתי בה בהכנעה של ילד קטן הראוי לעונש.
– גדלת יותר מדי.
אחרי שתיקה קצרה היא הוסיפה:
אתה חייב להישאר קטן.
היא המשיכה בטון של נזיפה קשה:
לא אתן לך לגדול יותר.
כדי להקל עליה, וכדי להסוות את דבריי הטעונים, אמרתי בשמץ של השתעשעות:
– סבתי, נסיעתי לא תמשך זמן רב.
אחר כך אחזור ואביא לך מתנות רבות.
– שתוק.
אתה צריך לישון עכשיו.
– אינני מסוגל לישון.
לפני שאסע אני מבקש שתתני לי את ברכתך.
היא התרוממה בשלווה מבלי שאפילו עלה בדעתה להשתמש במקל.
אחר כך ניתרה כמי שהילכה על חול לוהט.
לפני שהספיקה להגיע אל המיטה, היא תפסה ברגלי ונעזרה בה כדי להגיע אלי.
התרוממתי והושטתי לה את ידי.
היא הכבידה את ידה על ידי, ואמרה:
– לא אתן לך את הסכמתי.
אינני רוצה שתיסע.
– לא אעדר לזמן ממושך.
אשלח מכתבים ואחזור במהרה.
– אילו שנוסעים אינם חוזרים.
ואם הם חוזרים, זה קורה רק אחרי זמן ממושך.
– אני אחזור סבתי.
– היודע אתה מדוע בכיתי כאשר ראיתיך היום?
– לא יודע.
אני חושש לשאול אותך.
– חשבתי שהוא חזר.
הנשים לא אמרו לי דבר.
הן רק אמרו שיש לי אורח יקר בבית.
– אני הוא שהגעתי.
את לא רוצה אותי?
– חשבתי שזה הוא.
אני מצפה לו מזה זמן רב.
נסיעתו התארכה אולם אין לי ספק שיחזור.
מיד הבנתי שסבתי ציפתה לדודי.
-2- דודי היה בן יחיד בין שלוש אחיות.
רק אמי הייתה צעירה ממנו ונוצרה ביניהם קרבה בעלת ניחוח מיוחד שחיברה גם אותנו אליו, ולפיכך הוא ביקר אצלנו כל כמה ימים.
בכל פעם שראיתי את דודי הרגשתי בעצבות המשתלטת על הבית.
הייתה זו עצבות שלא היו לה סיבות ברורות לעין.
הוא ישב על שפת הבריכה בביתנו בעיר, או בחדר האורחים, ומסביב עננת שתיקתו העמוקה.
אמי הייתה מגישה לו את הקפה מבלי להחליף איתו מילה, אלא אם כן רצה בכך.
רגע אחר רגע, הוא היה מחליק אל שתיקתו, כאילו ביקש להתאייד מבלי שאיש ירגיש בו.
עיניו הלאות והאדומות הותירו בנו עצב עמום.
פעמים רבות ניסיתי לשאול את אמי על דבר שתיקתו של דודי.
אולם בכל פעם נתקלתי בתשובה של גערה שעוררה בי שאלה חדשה וגם עליה לא קיבלתי תשובה.
ראיתי אותו פעמים רבות בכפר שבו בילינו את חופשות הקיץ בתום שנת הלימודים.
הוא היה גבוה, חיוור ובעל מבנה גוף כחוש.
דמותו, שהייתה שונה מזו של הגברים שראינו בשדות או בבתי העסק, עוררה תחושה של פגיעות.
הוא לא עסק בדבר לבד מקריאה.
כאשר הרגישה אמי שהקריאה עייפה אותו היא הייתה לוחשת באוזנו, מנסה לעורר את תשומת לבו לכך:
– אתה מעייף את עצמך.
אתה חייב להפסיק להישאר ער בלילות.
יום אחרי יום ללא שינה?
היא לא ציפתה למענה והמשיכה באותו טון של לחישה עצובה:
אתה יכול להסתפק בשעה או שעתיים של קריאה.
דודי היה מחייך ולא עונה.
אם אמי הייתה לוחצת עליו הוא היה אומר:
– אני מעדיף לקרוא מאשר לעסוק בעניינים האחרים.
אחר כך השתנה טון דיבורו והוא שאל אותה:
מה את רוצה שאעשה?
– קרא.
אבל גם לקריאה צריך להיות גבול.
בן האדם אינו עשוי מפלדה.
לא תוכל למשוך כך עוד זמן רב.
– אל תחששי.
בריאותי טובה וכאשר אני מתעייף אני ישן.
הוא חייך, אולם כדי ליצור תחושה של אמון הוסיף:
הקריאה מהנה והנאה אינה מחלישה את בן האדם אלא מחזקת אותו.
– אבל אמי אומרת שאינך מקפיד לישון יותר מאשר שעה אחת בלילה.
כל עת שהיא מתעוררת היא מוצאת אותך קורא וחדרך מואר.
– אמך אינה רוצה שאקרא כלל.
היא אומרת:
העיניים שלך, הבריאות שלך.
הוא שינה את טון דיבורו פתאום והמשיך:
– אני ישן הרבה.
אני ישן גם בלילות וגם אחר הצהריים.
דודי נהנה רק מן הקריאה ואינני זוכר שראיתי אותו מתרועע עם חברים.
היו לו אמנם מספר מכרים, אולם הזמן שבילה איתם היה לו למעמסה.
הוא לא היה נרגע עד אשר היה שב וחוזר אל ספריו ואל שתיקתו.
לא תמיד הוא קרא.
יותר מפעם אחת, ראיתי אותו סוגר את הספר ומתבונן בעיניים מזוגגות בקירות, או בשיח הגפן שמבעד לחלון.
לפעמים היה נשמט הספר מידו והוא היה מתעורר.
לעתים ראיתי אותו ממלמל בקול חלוש, כאילו שר או דקלם בית משיר.
כאשר היה חוזר אל הספר הוא היה קורא בו באיטיות רבה עד שהדפדוף בדפים נעשה פחות ופחות תדיר.
האם היה קורא?
האם היה חושב?
איש לא יכול היה לענות על השאלות הללו.
בפעמים המעטות שבהן הציע לי להציץ בספר אשר אחז בידו, הוא נראה לי קשה להבנה.
אמי הקפידה להרחיק אותנו מן הספרים והורתה לאבי להשגיח על הילדים.
אינני רוצה שהוא יקלקל אותם בספרים או במחשבות שלו.
הספרים הללו מביאים צרות ומובילים אל הפוליטיקה ולדבר כפירה.
ראיתי אצלו ספרים בצרפתית, אולם לא הבנתי את משמעות כותרותיהם.
על אחד מהם הייתה מוטבעת תמונה של צעירות וצעירים הנושאים אקדחים ומעשנים.
היו לו גם מעט ספרים בערבית אולם הוא קרא בהם רק לעתים רחוקות.
פעם אחת החליט דודי לזכות במשרה ממשלתית.
כאשר נבצר מאביו למלא את כל התחייבויותיו בעבודת האדמה, הוא הפציר בבנו שיצטרף אליו.
אולם כל תחינותיו עלו בתוהו.
הזְקֵנה לא הייתה מתערבת בשיחה, אלא כאשר הרגישה צורך להגן על בנה.
אז הייתה נאבקת בסבי, ואם היה מגזים הייתה מפנה לעברו מלים קשות.
היא אמרה שהילד הזה לא נולד לחקלאות.
בשביל זה מספיק הסוס, הייתה אומרת ומצביעה על סבי.
סבי היה צוחק ומתמלא שביעות רצון עצמית.
אולם זו נמשכה רק רגע קט.
מיד לאחר מכן הוא היה שב ומתפרץ בשאלה:
– במה אתם רוצים שיעסוק אם לא בחקלאות?
– הנח לו לִבְחוֹר כאוות נפשו.
– אבל שיעשה משהו.
לא חשוב מה.
– אל תפחד.
זהו בני.
אני הינקתי אותי משדיי ואני יודעת למה הוא מיועד.
– אני לא פוחד.
אולם את יודעת שגברים לא נועדו להישאר בבית.
– אתה רוצה להרוג אותו?
– אם לא ישתנה, הוא יהרוג את עצמו.
על פי רוב הסתיים הוויכוח בניצחון סבתי, וסבי היה משתכנע.
אולם השכנוע שלו היה מהול בדאגה.
אחר כך דיברה סבתי עם אמי, ודרשה ממנה לשוחח איתו ולשכנע אותו לחשוב על עתידו.
אמי שוחחה איתו, משתדלת לברור מילים עדינות וגבוהות שלמדה בבית הספר היסודי.
על פי רוב הוא היה משתכנע מדבריה, ואומר:
– אני רוצה להמשיך בלימודי.
אינני רוצה להישאר כאן.
איש לא הבין את דודי.
שלושה חודשים לאחר שנפטר סבי השיג דודי עבודה בבית המשפט העירוני.
הוא עבד כלבלר.
מיד לאחר שהחל לעבוד בבית המשפט הוא השתנה לחלוטין.
החיוורון והקנטור שהיו נסוכים על פניו, היו לצללית קבועה שהייתה נסוכה על פניו במשך כל שעות היום והלילה.
פעם אחת שאלתי את אמי על תשישותו של דודי ועל הסיבות לשתיקתו.
לאחר שהיססה היא ענתה:
– מאז ומעולם הייתה לו רק דאגה אחת.
אולם עתה, לאחר שהחל לעבוד בבית המשפט, יש לו שתי דאגות.
– על אילו דאגות את מדברת, אמי?
– דודך חסר ביטחון בכל דבר ועניין.
הוא מדמה לעצמו שהחיים מלאים בעליבות ובכישלונות ואין בכוחו לעמוד בכך.
כל יום שהוא עובד בבית המשפט רק מוכיח לו שצדק.
שאלתי את אמי בהתרגשות על המחשבות שדודי היה עסוק בהן, אולם דבריה התאיידו לפני שהצלחתי להבין מה אמרה.
יום אחד השתנה מזגו של דודי לחלוטין.
הוא נהיה עצוב יותר ושנתו נדדה.
החיוורון והרזון ניכרו לא רק בפניו, אלא בכל אבר מאברי גופו.
אצבעותיו רעדו, עיניו האדימו ולעתים זלגו מהן דמעות.
בגדיו נהיו רפויים ונראו גדולים על מידותיו.
כאילו היו מיועדים לאדם אחר, גדול מידות ומגושם.
יום אחד, לאחר התייעצויות ארוכות בין אמי ודודי, הוא נסע.
הוא נסע למרסיי.
אמי ציידה אותו בסכום כסף קטן לאחר שהשתכנעה מהסבריו.
הוא גם קיבל מפרעה מהנהלת בית המשפט, לא לפני שרכושו של סבי מושכן כערבות.
עד לאותו רגע חשבה סבתי שכל העניין הוא בגדר הלצה.
היא הייתה בטוחה שהנסיעה לא תתממש.
אולם העניין קיבל תפנית אחרת.
דודי שם את מבטחו בגבר צרפתי, שהתגורר בעיר מרסיי.
האיש הזה הגיע בעבר אלינו לכפר.
בין סבי לבינו התקיים קשר עסקי אמיץ, שהסתיים בכך שהצרפתי רכש כמות גדולה של תבואה מן הכפר ומן הכפרים הסמוכים.
כתוצאה מן העסקה, ומעסקאות נוספות שבהן שימש דודי מתורגמן, שוחחו השניים ארוכות על הלימודים, על מרסיי ועל צרפת.
דודי נסע למרסיי מתוך תקווה להמשיך בלימודיו.
אולם התכנית נכשלה.
עדיין לא הספיק להגיע למרסי ונודע לו שהגבר הצרפתי נפטר.
עם מותו ירד לטמיון הכסף שדודי שם בו את מבטחו כדי להמשיך בלימודיו.
הכסף אשר לקח איתו לנסיעה אזל בתוך מספר חודשים.
מכתביו לאמי החלו להסגיר את ייאושו.
הוא לא דרש כסף או כל דבר אחר, אלא שב ודיווח על עליבות ומסכנות.
לעתים השתמש במילים שהפחידו את אמי.
עד שיום אחד קנתה אמי כרטיס טיסה ושלחה אותו למרסיי לכתובת של דודי.
אולם ….
סבתי לא האמינה שדודי נסע.
היא חשבה שהוא עזב לזמן מה, נמצא בקרבת מקום, בשל אישה.
לא היה לה ספק שהוא ישוב ויופיע.
היא סירבה להאמין לדברי אמי והייתה בטוחה שהיא מסתירה ממנה את המידע על אותה אישה.
הכרטיס ששלחה אמי חזר אליה.
איתו הגיע לכתובת של סבי מכתב מהנהלת האוניברסיטה.
היה זה מכתב עצוב וחסר כל תוחלת:
"אנו מודיעים לכם בצער… את הכתובת שלכם השגנו ממסמכיו של המנוח.
הוא חלה, אושפז בבית החולים ונעדר מן הלימודים במשך חודשיים.
המחלה נגרמה מתת תזונה וכפי שלמדנו מהנהלת בית החולים, המנוח היה על סף סיום הטיפול.
אולם העניין הסתיים באופן מסתורי וללא התראה מוקדמת, מה שמלמד על כך שזו הייתה החלטתו.
המנוח קיפד את חייו ביום שני, 17 נובמבר 1960.
הנהלת בית החולים נמנעת מלטפל בגופה לפני שתדע מהן דרישות המשפחה.
הנהלת האוניברסיטה שולחת לכם בזאת את תנחומיה וכאבה על המאורע המצער.
אנו מבקשים שתשלחו בהקדם האפשרי תשובה, שבה תפרטו את דרישותיכם.
אם אתם מבקשים לקבור אותו במולדתו, כדאי שיגיע לכאן מישהו מבני המשפחה.
בצפייה לתשובתכם, אנו שבים ומביעים את צערנו המהול בעצב עמוק על המקרה…" זה היה קיצו של דודי והנסיבות למותו נותרו מסתוריות ומביכות.
כאשר התגנבה הידיעה אל סבתי, באמצעות נשות הכפר, היא אמרה:
"לא יתכן שמת.
הם שקרנים.
כל מי שאומר שהוא מת הוא שקרן.
אין ספק שיחזור".
איש לא התווכח עמה.
הם שתקו וכיבדו את כאבה.
אולם דודותיי ונשות הקרובים שספדו לדודי דיברו על אמי ברשעות.
הן אמרו שאמי הרגה אותו בכך שעודדה אותו לנסוע.
הגברים אמרו כי הס מלהזכיר את העובדה שהוא שם קץ לחייו.
ההתאבדות אינה רק מבישה אלא גם מנוגדת לדת.
כדי שהפרשה תסתיים בשקט, ושלא תשאיר עקבות, הם שלחו שני מברקים, האחד להנהלת בית החולים והשני להנהלת האוניברסיטה.
הם ביקשו בהם שיקברו את דודי במרסיי ועמדו על כך שהקבורה תתנהל על פי מסורת האסלאם.
כך הגיעו חייו של דודי אל קיצם.
אולם עד היום, סבתי מסרבת להאמין לכך.
כאשר הגעתי אל הכפר להיפרד ממנה, היא חשבה שדודי חזר מנסיעתו.
כך היא חשבה, או רצתה לחשוב, כפי שהעידו הדברים שחזרה ואמרה לפני שהחלה ללוש את הבצק.
באותו לילה היא נחה על המיטה וראשה מונח על חזי.
– 3- עזבתי את הכפר ועניין נסיעתי נותר מעורפל.
לא אמרתי לסבתי דבר.
אמרתי לה שהצעיף היא מתנה מאמי.
אבל מדוע אני יוצא החוצה, אפילו לזמן מה, כאשר אני עסוק כל כך בפנימיותי?
סבתי התייחסה לכול מה שאמרתי בצחוק, בצחוק כבד, אשר לא מתאים לאדם כמותי.
בבוקר שלאחר כל אותו הלילה, היא חזרה ואמרה:
– הלוואי שלא תגדל.
אתה צריך לשוב אל אדמת סבך.
אתה לא תהיה שם לבדך.
יום אחד ישוב דודך ואתם תעבדו יחד את האדמה.
בני, האדמה זקוקה לגברים.
והאדמה.
האדמה.
היא כבר לא מה שהייתה בעת שסבך הלך לעולמו.
אתה חייב להישאר על האדמה הזאת.
כשיחזור דודך עליו למצוא כאן ירק ועצים בשלים.
אם ישוב וימצא אדמת טרשים, ללא צמחיה ועצים, הוא יעזוב פעם נוספת.
שתקתי ולא עניתי.
ידעתי שדודי מצא את קיצו לפני שנים רבות.
עצמותיו טמונות עתה באחד מבתי הקברות של מרסיי.
ללא ספק היה זה בית קברות נוצרי.
כשאנשים מתים, הם זהים לחלוטין.
אין כבר כל הבדל בין נוצרי למוסלמי.
כולם מתים.
אין הבדל בין המתים.
הם שוכבים בשלווה ואינם זוכרים את הוריהם או את ההבדלים שהיו ביניהם בעודם בחיים.
בבוקר שלמחרת עזבתי את הכפר.
העצים נראו תשושים, גדולים ומיואשים.
הצבעים שעל גדרות הבתים היו דהויים והזכירו את צבעם של הקברים.
גם הנהר הקטן נראה לי דוחה מתמיד.
לא יכולתי לצפות במימיו כאשר עברתי על הגשר לעבר תחנת האוטובוס, שבאמצעותו אגיע אל העיר.
סבתי הסירה מעליה את הצעיף.
כאשר ביקשתי ממנה לשוב ולהתעטף בו, היא סירבה:
לא אסכים, אלא אם כן תשוב לכאן פעם נוספת.
אם תשוב, ואם דודך ישוב, אוכל להוציא מן התיבה מלבושים רבים ויפים שבהם לא השתמשתי מזה זמן רב.
השארתי את הכול מאחורי והרגשתי בעצב מר.
במוחי עלו שאלות מטופשות שעליהן לא מצאתי תשובות:
מדוע נסע דודי?
מדוע הרג את עצמו?
ואני?
אם אסע, האם אשוב פעם נוספת?
והאם סבתי תהיה בחיים אם וכאשר אחזור?
השאלות הללו המשיכו להעסיק אותי ונותרו ללא מענה.
חזרתי לביקור בקיץ שלאחר שנת לימודים מפרכת, במהלכה הרגשתי עד כמה כרוכה הנסיעה בייסורים.
נסיעה דומה לזרימה בנהר המחדש את נעוריו של האדם, ובאותה עת גם מוביל אותנו למפלי מים מסוכנים.
הבאתי איתי לסבתי מתנה שבחרתי בקפידה.
קניתי צעיף.
הפעם בצבע שחור.
אינני יודע מדוע בחרתי דווקא בצבע הזה.
אולי הנחתי שיתאים לסבתי אשר עדיין ממתינה לדודי.
היא ללא ספק הזקינה מאוד.
הצבע השחור יתאים לה יותר מאשר כל צבע אחר.
שאלתי את אמי על אודות סבתי.
היא התחמקה מן השאלה, ולא ענתה.
חזרתי ושאלתי אותה, אולם היא שוב לא ענתה.
הייתי אמור לנסוע אל הכפר ביום שלמחרת.
ידעתי בוודאות שהכול הסתיים.
שתיקתה של אמי הייתה ברורה מאלף מילים.
אינני יודע מדוע הניחה לי לנסוע.
הכפר עדיין רבץ בין ההרים.
העצים הוריקו והאוויר היה יבש, סמיך וחם.
מי הנהר זרמו במרץ חרישי מתחת לגשר שחציתי.
עצרתי באמצע הגשר ובראשי צצו תהיות רבות.
האם שב דודי?
וסבתי, האם היא לא מתה, למעשה הפסיקה לחיות, לפני זמן רב?
ואני, האם כבר גדלתי או שעודני ילד קטן?
המים מתחת לגשר זרמו בשפע.
כאשר חציתי את הסמטה במהירות, והתקרבתי לבית סבי, מצאתי את הדלת פתוחה.
לבי פעם בחוזקה ופקדה אותי תחושה שסבתי תעמוד ליד הדלת.
ואם לא תהיה שם היא ללא ספק תמתין בחדר המרכזי.
אחר כך היא תעמוד על שלוש רגליה ותתנפל עלי.
אריח אז מחזה ומבגדיה את ריח הילדות, העצים הירוקים והאדמה.
חציתי את מפתן הדלת.
הסתובבתי סביב.
חדרו של דודי שמר על צורתו וניקיונו.
אולם דבר אחד החריד את שלוותי והוליד בי עצב שלא ידעתי לו פשר.
המיטה והשולחן היו מכוסים באבק.
עוד לפני שסיימתי את סיבובי בבית, הגיעו השכנות של סבתי.
מתוך הבעות פניהן, שהקדימו את דבריהן, הבנתי שהכול אכן הסתיים.
כאשר עזבתי את הכפר הוא נראה לי זר ודוחה:
העצים, הסמטאות והנהר הקטן.
עצרתי בקצה הסמטה וסובבתי את ראשי לאחור.
הדלת עדיין הייתה פתוחה, כאילו ציפתה למישהו.
כּאזֶם עָלִי נהג להתעלם מן הצרות שנחתו עליו בזו אחר זו בשל הערצתו לכדורגלן הברזילאירונאלדו.
בניגוד לשאר תושבי השכונה, כזאם עלי היה מלא תשוקה לכדורגל.
איש זולתו לאהקדיש לכדורגל אפילו קורטוב של תשומת לב.
הם נוהגים לומר:
יש לנו עניינים דחופיםוקודמים יותר מאשר הכדורגל.
תוך שהוא נסחף בהתלהבותו המתפרצת, עדכן כאזם עלי אתהבריות בדבר קיומם של חילופי אי-מייל אישיים בינו ובין הכדורגלן הנערץ.
כאזם עלי סיפרשההתכתבות הבשילה לכדי הבטחה חד משמעית מרונאלדו שיגיע להתארח בביתו עם אשתוובנו לתקופה של חודש עד חודשיים.
"שלא יהיה לכם שמץ של ספק בכך," הבטיח כאזם עלי.
עד לרגע זה, בכל הדברים הללו אין כמובן כל בעיה.
שהרי תושבי השכונה כבר התרגלולשמוע סיפורים מוזרים מפיו של כאזם עלי, שרובם ככולם נסבו על כדורגל.
הם נהגו לומראיש לרעהו:
"אל תאמין למלים שיוצאות מפיו של הנהג הפטפטן הזה.
הקשב והתעלםמדבריו".
הדיבורים הללו לא נאמרו מעולם בפניו של כאזם עלי, אולם הם הגיעו אליו בצורה זואו אחרת והטרידו את מנוחתו.
הוא חזר והבטיח לכל קטני האמונה שרונאלדו בוא יבוא.
בוקראחד ניסו מספר אנשים, בזה אחר זה, להתיישב במושב הקדמי במונית שאותה נהג כאזם עלי.אולם הוא לא הרשה לאיש להתיישב עליו.
"המושב הזה שמור לרונאלדו," חזר ואמר אתהמשפט, שאותו כבר שמעו עשרות פעמים.
אחר כך, כשנסע ברחובות העיר, לא ראה אישאת רונאלדו איתו במונית.
איש גם לא העז להיכנס לוויכוח עקר עם כאזם עלי.
שהרי בקלותרבה אפשר היה להפנות לו מספר שאלות זריזות:
איפה חברך הברזילאי, יא כאזם עלי?
איפההאישה והתינוק?
איפה הפונאלדו הזה?
(כאזם עלי צוחק ומנסה לתקן את השיבוש בשם, אבלללא הצלחה).
הוא מעולם לא ענה לשאלותיהם בצורה חד משמעית, מה שהוסיף לפרשהעמימות ומוזרות.
בוקר וערב הוא היה חוזר על אותו משפט :
המושב הקדמי שמור לרונאלדו.כולם שתקו, איש לא חשב להתווכח איתו, וגם לא להציג לו שאלות נוספות.
לאחר מכן החלה להתפשט כאש בשדה קוצים ברחבי השכונה שמועה שקשה להעלותה עלהדעת.
כאזם עלי שומר את המושב הקדמי לשעשועים לא מוסריים עם נשים!
אחד מבניהשכונה ראה אותו (כך מספרת השמועה), לאחר רדת החשיכה, רוכן לעבר צעירה שישבהלצידו במושב הקדמי, כשאיש מלבדם לא היה במונית.
כאזם עלי הוא בחור ריקני, חסר נימוס,שמנצל את מונית השירות בכדי לספק את גחמותיו הפזיזות.
אין ספק שיש ללמד אותו לקחבענייני מוסר.
השמועה הגיעה גם אל כאזם עלי עצמו.
הוא לעג לה, וטען שאלו דברים חסרי שחרשיכול להפיץ רק אדם מטורף.
שהרי כל בני השכונה יודעים שכאזם עלי אוהב אתאשתו, שהתחתן איתה רק חודשיים לאחר שרונאלדו בא בברית הנישואין עם בחירת ליבו.לאחר נישואיו הפסיק כאזם עלי להטריד נשים.
זאת בניגוד למספר נהגי מוניות, הנמנים עלחבריו, אשר ממשיכים לקיים יחסים חשאיים עם נשים יפות גם לאחר שנישאו.
לכאזם עליהייתה המלצה ברורה בענייני נישואין:
אל תתחתן עם הצעירה היפה הראשונה שתפגוש.
אולםהוא עצמו לא התנהג לפי הכלל הזה כשהתחתן עם אשתו.
בוקר אחד, עלתה צעירה אל מוניתהשירות, שבתוכה לא היה איש למעט הנהג כאזם עלי.
יופיה של הצעירה הימם אותו.
הואהתבונן בלחייה, בענק אשר על צווארה ובאצבעות ידיה.
הוא סינן ללא כל הקדמה:
אני רוצהאת קרבתך.
הצעירה חלצה את נעלה ונופפה בה מול פרצופו של כאזם עלי.
היא היתה מטיחה אותה בו אלמלא התנצל בפניה בו במקום.
במשך שלושה ימים רצופים חיפש כאזם עלי את ביתה של הצעירה.
כאשר גילה אותו שלחאת אמו, דודתו ואחותו לבקר את בני משפחתה ולהתוודע אליהם כהקדמה לכך שיבקש אתידה.
בתום הפעולות השגרתיות הם התארסו ואחר כך התחתנו.
כאזם עלי נמשך בטירוףליופיה של אשתו.
הוא חדל להתבונן בנשים אחרות, אפילו לא לשם המבט בלבד.
מי הוא אפואאותו מטורף אשר הפיץ את השמועה המטופשת?
שילך לעזאזל בן הבליעל הזה.
כאזם עלי שילם את מחיר השמועה.
שלושה גברים רעולי פנים חסמו את דרכו והפליאו בו אתמכותיהם.
אולם גם לאחר זאת לא חדל לשמור את המושב הקדמי במונית לרונאלדו.
אדרבא,הוא הדביק תמונות של כוכב הכדורגל הנערץ על שמשות המונית.
לא חלף זמן רב וכברנפוצה שמועה חדשה ברחבי השכונה:
כאזם עלי מחפה על טיפוס מפוקפק שמקיים קשריםחשודים עם שלטונות הכיבוש.
השמועה הזאת הסתובבה, ומצאה אנשים שהאמינו לה,במיוחד לאחר ששלטונות הכיבוש הרסו שלושה בתים חדשים בשכונה, בטענה שנבנוללא רישיון מן המוסדות.
העניין היה ברור ולא הצריך בדיקה נוספת.
אנשי השכונה היו נאמניםזה לזה.
לא יתכן שאחד מהם ילשין על שכנו או על קרוב משפחתו.
אם כך, כיצד נודעלשלטונות הכיבוש על שלושת הבתים הללו?
העניין היה ברור כשמש.
החשדות התחזקוכאשר פשטו חיילי הכיבוש במפתיע באחד הלילות, ועצרו ארבעה-עשר מבני השכונה.
תנועת "מעשים במקום מילים" אשר נוסדה מספר חודשים קודם לכן, ושמספר חבריה לא עלהעד עתה על עשרים ושבעה, נקטה לאלתר ביוזמה.
מנהיגה זימן פגישה דחופה ברחבההמרכזית, אולם רק שמונה אנשים הגיעו למקום, לפחות מחצית מהם חברי התנועה, והאחרים גם כן חברי התנועה.
אמר מנהיג התנועה בקול מאיים:
על האורח בונאלדו לדעת שאנחנו לא נעצוםעין אל מול נבלים וסוררים.
ולא נאפשר לקלי דעת לזרוע בשורותינו פילוג וחורבן (האיוםהאחרון הופנה כרמז אל כאזם עלי).
כאזם עלי שילם את המחיר.
שבעה גברים רעולי פנים,שאין להם כל קשר לשלושת הקודמים, חסמו את דרכו והפליאו בו את מכותיהם.
למרות זאתהוא לא חדל לשמור את המושב הקדמי לרונאלדו.
שמועות רבות התרוצצו ברחבי השכונהבעניין וכמעט איימו על עתידה.
לכל הצרות הייתה התחלה, אבל הן מעולם לא הגיעו אל סופן.ערב אחד עמד איש אחד ברחבה וצרח:
"אנשים.
האם לא די לנו בצרות שגורם שלטון הכיבוש?האם אנחנו צריכים צרות חדשות בגלל כאזם עלי הזה?" התגודדה סביבו קבוצה של אנשיםולאחר ויכוח קולני התקבלה החלטה:
לשלוח משלחת אל משפחתו של כאזם עלי, ולדרושממנה לשלוט בהתנהגותו של בנם כפוי הטובה.
כך אירע ששלושה-עשר גברים מבניהמשפחה, ובראשם הקצב שהיה המבוגר שבהם, צעדו לעבר ביתו של כאזם עלי.
היה זה ביתקטן שאומנם ניצב בירכתי השכונה, אבל היה מלא באהבה.
נָוָאל זה עתה סיימה לזמזם שיריערש לבנה הקטן במיטתו, לפני שישקע בתרדמה.
היא הצמידה ללחיו נשיקה ואמרה:
"באללה,כמה שיצור הבריאה הזה דומה לבנו של רונאלדו." כאזם עלי התענג על האמירה הזושכבר שמע בפעם העשרים.
הוא התקדם לעבר אשתו וחיבק אותה בשקיקה.
הוא הרים אותהבין זרועותיו, אולם מיד הורידה, כאשר שמע דפיקות אלימות על הדלת.
הקצב תפס בכוח בזרועו הכחושה של כאזם עלי, בן דודו מצד אביו, והצמיד לצווארו את הסכיןשבאמצעותה הוא חותך בדרך כלל את בשר הכבש.
באותה הסכין נהג לאיים על יריביובקטטות המתמשכות שבתוך המשפחה.
הוא צרח על כאזם עלי:
"מי זה האיש הזה קונאלדו, יאילד?
דבר אלי.
פתח את הפה.
מי זה הקונאלדו הזה?" נאוול ניסתה להתערב כדי להגן על בעלהמן המתקפה של בני המשפחה, אולם ללא הצלחה.
שלשה גברים השתלטו עליה, גררו אותהאל המטבח וסתמו את פיה בידיהם הגסות.בן דודו הקצב המשיך להציג את השאלות בטון דיבור מאיים:
"מי זה הקונאלדו הזה?
תגיד לי.למד אותי." כאזם עלי התעטף בשתיקה, ולא פצה פה.
הוא הבליג על מה שעוללו לו בניnמשפחתו.
הוא עמד וסבל את האלימות, הסטירות בפרצופו והסכין החדה שכמעט וחתכה אתצווארו.
אמר לו בן דודו הקצב:
"הקשב, יא ילד.
אני לא רוצה לשמוע אותך מדבר על קונאלדוהשפל הזה.
אל תעלה אותו יותר על דל שפתיך.
אתה מבין?
ממחר הקונאלדו הזה חייב לעזוב את השכונה.
מבין?" כאזם עלי לא פצה פה.
הוא הבליג עד שבני המשפחה הסתלקו.
הם הלכו ונתנו לאנשי השכונה את מילתם שכאזם עלי לא יעורר יותר בעיות.
וגם שקונאלדו המפוקפקיעזוב את השכונה לצמיתות מיד עם זריחת החמה.
כאזם עלי הרגיש מושפל.
הוא הניח את ראשו על חזה העדין של אשתו והתייפח.
היא ניגבהאת דמעותיו המלוחות בשפתיה.
כך הם בילו את הלילה כולו, כשהיא מנסה לעודד אותו עד שהוקללו והשתפר מצב רוחו.
בבוקר המחרת התיישב כאזם עלי במונית מאחורי ההגה.
לפתע התקרב אליו אחד מבניהשכונה וביקש לעלות למושב הקדמי.
כאזם עלי הדף אותו לאחור ואמר לו במילים נחרצות:"המושב הקדמי שמור לרונאלדו."
לכל פליט במרכז לקליטת פליטים יש שני סיפורים, הסיפור האמיתי והסיפור המתועד.
הסיפורים המתועדים הם הסיפורים שהפליטים החדשים מספרים כדי לקבל את הזכות למקלט הומניטרי.
הסיפורים האלה מועלים על הכתב במחלקת ההגירה ונשמרים בתיקים האישיים שלהם.
הסיפורים האמיתיים נותרים נעולים בלבבות הפליטים, כדי שיוכלו להתרפק עליהם בחשאי.
אין זה אומר שאפשר להבחין בין שני הסיפורים בקלות.
הם מתמזגים זה בזה עד שכל ניסיון להבדיל ביניהם הוא ניסיון עקר.
לפני יומיים הגיע פליט עיראקי חדש לעיר מאלמו שבדרום שבדיה.
גבר רזה בשלהי שנות השלושים לחייו.
הוא הובא אל מרכז הקליטה ועבר כמה בדיקות רפואיות.
אחר כך נתנו לו חדר, מיטה, מגבת, סדין, סבון, כף, מזלג, סכין, וסיר בישול.
היום האיש יושב מול פקיד ההגירה ומספר את סיפורו במהירות מדהימה, פקיד ההגירה מבקש ממנו להאט את דיבורו במידת האפשר.
הם סיפרו לי שהם מכרו אותי לקבוצה אחרת והיו במצב רוח מרומם.
כל הלילה הם שתו ויסקי וצחקו, ואפילו הזמינו אותי לשתות איתם, אבל אני סירבתי והסברתי להם שאני אדם דתי.
הם קנו לי בגדים חדשים, ובאותו לילה בישלו לי תרנגולת וכיבדו אותי בפירות ובממתקים.
כפי הנראה שילמו להם עבורי מחיר טוב, ומפקד הקבוצה אפילו הזיל דמעה כשנפרד ממני, וחיבק אותי כמו אח.
"אתה איש טוב מאוד.
אני מאחל לך כל טוב והצלחה בחיים," אמר האיש שתום העין.
אני חושב שהייתי עם הקבוצה הראשונה רק שלושה חודשים.
הם חטפו אותי, באותו לילה קר וארור.
זה קרה בתחילת חורף 2006.
קיבלנו הוראות לנסוע לחידקל.
זאת היתה הפעם הראשונה שקיבלנו הוראות ישירות ממנהל חדר המיון בבית החולים.
ליד גדת הנהר עמדו שוטרים סביב שש גופות שהראשים שלהן נערפו והוכנסו לשק קמח ריק שהונח לצדן.
השוטרים שיערו שהגופות היו של אנשי דת.
הגענו באיחור בגלל הגשמים העזים.
השוטרים העמיסו את הגופות על האמבולנס שבו נהג עמיתי אבּו סאלים, ואלו אני סחבתי לאמבולנס שלי את שק הראשים.
הרחובות היו ריקים מאדם, ואת דממת הלילה המעיקה של בגדד הפרו קולות ירי רחוקים וקול טרטור של מסוק אמריקני שחג מעל השטח הירוק.
נסענו דרך רחוב אבּו נואס לכיוון רחוב אל-ראשיד, ונהגנו לאט יותר בגלל הגשמים.
נזכרתי במילותיו של מנהל חדר המיון בבית החולים:
"כשאתה מוביל פצוע או חולה שעומד למות, מהירות האמבולנס מעידה על מידת האחריות והאנושיות שלך.
אבל אם אתה מוביל באמבולנס ראשים כרותים, אין צורך לנסוע מהר יותר מעגלת מתים רתומה לפרדות ביער חשוך בימי הביניים."
מנהל חדר המיון בבית החולים חשב את עצמו לפילוסוף ואמן ולדבריו "נולד בארץ הלא נכונה".
עם זאת הוא רחש כבוד לעבודתו וראה בה חובה מקודשת – ניהול מחלקת האמבולנסים של חדר המיון היה בעיניו ניהול הקו המפריד בין החיים והמוות.
קראנו לו "הפרופסור", ועמיתי האחרים תעבו אותו וכינו אותו "המשוגע".
אני יודע למה הם שנאו אותו, הדברים הסתומים והתוקפניים שאמר שיוו לו דימוי של אדם בעייתי בעיני אחרים.
אבל אני רחשתי לו הרבה כבוד ואהבה בשל הדברים היפים והמעניינים שהיה אומר.
פעם אמר לי:
"הדם שנשפך והאמונות הטפלות הם יסוד העולם.
האדם איננו היצור היחיד שהורג בשביל לחם, אהבה או שלטון.
גם החיות ביער עושות זאת בדרכים שונות.
אבל האדם הוא היחיד שהורג בגלל אמונה".
לא פעם סיים את דבריו במשפט דרמטי והיה מצביע בידו אל השמיים:
"שאלת האנושות ניתנת לפיתרון רק באמצעות אימה תמידית".
עמיתי אבּו סאלים חשב שאולי לפרופסור יש קשרים עם קבוצות טרור בגלל ההתבטאויות האלימות שלו, אבל אני הגנתי על האיש בחירוף נפש;
האחרים לא הבינו שהוא פילוסוף שמסרב לספר בדיחות אוויליות כל היום כמו נהגי האמבולנסים השוטים.
שמרתי בזיכרוני כל משפט וכל מילה שאמר.
הערצתי אותו והייתי שבוי בקסמו.
אחזור אל הלילה הארור ההוא.
כשפניתי בעיקול הדרך לכיוון גשר אל-שוהדא שמתי לב לפתע שהאמבולנס שאבו סאלים נהג בו נעלם.
אחר כך ראיתי במראה הצדדית מכונית משטרה נוסעת אחרי במהירות.
עצרתי בצד באמצע הגשר, ומכונית המשטרה עצרה אף היא.
ארבעה צעירים רעולי פנים ולבושים במדי הכוחות המיוחדים של המשטרה יצאו ממנה וצעדו לעברי.
מפקד הקבוצה כיוון לראשי אקדח והורה לי לצאת מהאמבולנס, בעוד חבריו פורקים את שק הראשים.
"נחטפתי והם הולכים לערוף לי את הראש." זה היה הדבר הראשון שעלה בדעתי כשהם כבלו אותי באזיקים ודחסו אותי לתוך תא המטען של מכונית המשטרה.
נדרשו לי עשר דקות נוספות להבין מה מצפה לי.
אמרתי שלוש פעמים את פסוק הכיסא בחשכת התא.
הרגשתי שהעור שלי מתחיל להתבקע, ומשום מה חשבתי באותם רגעי חשיכה על משקל הגוף שלי שהיה שבעים קילוגרם בערך.
חששותיי גברו בכל פעם שהמכונית האטה או פנתה בעיקול הדרך, וכששבה לנסוע במהירות אחז בי רגש סתום של רגיעה מהולה בדאגה.
אולי נזכרתי ברגעים האלה בדברי הפרופסור על אודות הקשר בין מהירות וגסיסה, שלא הבנתי בדיוק את כוונתם:
"מי שגוסס ביער מפחד יותר ממי שגוסס בתוך אמבולנס שנוסע במהירות, כי הראשון מרגיש שהוא נשאר לבד, ואילו השני מדמה בנפשו שיש מי שערב לו.
זוהי מן הסתם אשליית הבריחה במהופך".
זכור לי גם שאמר בחיוך:
"אני מקווה לגסוס בתוך ספינת חלל שטסה במהירות האור".
דימיתי לראות מולי את כל הגופות האלמוניות והמעוותות שהובלתי באמבולנס מאז נפילת בגדד.
אחר כך ראיתי בחשיכה שאפפה אותי את הפרופסור נושא את ראשי הכרות מערימת זבל בעוד חבריי מספרים בדיחה גסה על אהבתי אליו.
אני חושב שמכונית המשטרה לא עברה דרך ארוכה לפני שנעצרה, בכל אופן, אני בטוח שהיא לא יצאה מהעיר.
בעודי מנסה להיזכר בפרק הרחמן שבקוראן, הוציאו אותי החוטפים שלי מתא המטען והובילו אותי לבית שעלה ממנו ריח דגים צלויים.
שמעתי קול בכי של תינוק.
הם הסירו את הכיסוי מעיניי, ומצאתי את עצמי בחדר קר וריק מרהיטים.
שלושה גברים אחוזי טירוף התנפלו עלי במכות נמרצות, עד שירדה עלי שוב חשיכה.
היה נדמה לי ששמעתי קריאת תרנגול.
עצמתי את עיניי, אבל לא הצלחתי להירדם.
הרגשתי כאב חד באוזני השמאלית.
בקושי רב התהפכתי על הגב וזחלתי לכיוון החלון שנסתם בלבנים לא מזמן.
הרגשתי צמא עז.
לא התקשיתי לנחש שאני נמצא באחד מבתי השכונות הישנות של בגדד, לפי סגנון הבנייה של החדר, במיוחד דלת העץ הישנה.
לאמיתו של דבר אני לא יודע אלו פרטים בדיוק בסיפור שלי חשוב לכם לדעת כדי שאקבל את הזכות למקלט בארצכם.
קשה לי מאוד לתאר את ימי האימה האלה, אבל יש כמה דברים שחשוב לי לספר לכם.
הרגשתי שאלוהים והפרופסור לא יעזבו אותי במצוקתי.
אלוהים נכח בלבי בעוצמה, השיב את נפשי ועודד אותי להתאזר בסבלנות, ואילו הפרופסור העסיק את מוחי והסיח את דעתי מבדידות השבי, ובכך הוא היה לנחמה.
כל אותם חודשים קשים הרהרתי בסיפור על החבר שלו, המהנדס דאוד.
למה התכוון כשאמר שבעולם כל הדברים מקושרים זה לזה, ומה מקום כוחו של האל ורצונו בדברים מעין אלה?
ישבנו ושתינו תה ליד הכניסה לבית החולים, והפרופסור סיפר לי:
"כשחבר שלי דאוד נהג במכונית המשפחתית ברחובות בגדד, משורר עיראקי כתב בלונדון מאמר חוצב להבות בשבח ההתנגדות.
לפניו על השולחן היה מונח בקבוק ויסקי שעזר לו להקשיח את לבו.
ומפני שכל הדברים בעולם מקושרים זה לזה ברגשות, במילים, בסיוטים ובעורקים נסתרים נוספים, מתוך המאמר של המשורר יצאו שלושה רעולי פנים, עצרו את המכונית המשפחתית ורצחו את דאוד, את אשתו, את בנו הפעוט ואת אביו.
אוּם דאוד חיכתה להם בבית.
היא לא ידעה מי הם המשורר העיראקי ולא מי הם רעולי הפנים.
אוּם דאוד ידעה לבשל דגים, וחיכתה להם בבית ארוחת דגים מעשה ידיה.
המשורר העיראקי נרדם שיכור על הספה בלונדון, ובה בעת התקררו הדגים של אוּם דאוד, והשמש שקעה בבגדד.
דלת העץ נפתחה, ואל החדר נכנס בחור גבוה וחיוור שנשא את ארוחת הבוקר.
הוא חייך אלי והניח את האוכל לפני.
חככתי בדעתי מה אני יכול לומר ולעשות, ולבסוף השלכתי את עצמי לרגליו והתחננתי בבכי:
"אני אבא לשלושה ילדים, אדם דתי וירא שמיים.
אין לי שום קשר לפוליטיקה ולא לאמונה דתית זו או אחרת.
בשם אלוהים, אני בסך הכול נהג אמבולנס… עוד מלפני הפלישה, ומאז הפלישה… אני נשבע באללה ובנביאו הנכבד." הבחור הצעיר הניח את אצבעו על שפתיו ויצא במהירות מהחדר.
הרגשתי שסופי קרב.
שתיתי את כוס התה וקמתי להתפלל, אולי האל ימחל לי על חטאיי.
בכריעה השנייה הרגשתי שכבה של קרח מכסה את גופי.
עמדתי לפלוט מפי זעקת חרדה, אבל באותו רגע פתח הבחור הצעיר את הדלת ונכנס פנימה, בידו מנורה קטנה מחוברת למעמד.
איתו נכנס נער שאחז בידו קלשניקוב.
הנער נעמד לצדי, כיוון את הנשק לראשי וכך עמד מבלי לזוז ממקומו.
אל החדר נכנס אדם נוסף, גבר שמן כבן ארבעים, ובלי להתייחס אלי תלה על הקיר שלט מבד שחור שעליו היה כתוב פסוק מהקוראן הקורא למוסלמים לצאת לג'יהאד.
אחריו נכנסו גבר נוסף רעול פנים שנשא מצלמת וידיאו ומחשב קטן, ובעקבותיו נער שנשא עמו שולחן עץ.
רעול הפנים ליטף את הנער, הודה לו וצבט את אפו, אחר כך הניח את המחשב על השולחן והציב את המצלמה שלו מול השלט השחור.
הבחור הרזה ניסה להדליק את המנורה שלוש פעמים עד שהצליח, ואחר כך הסתלק.
"אבּו ג'יהד, אבּו ג'יהאד," צעק האיש השמן.
"רק רגע, יא עיני, אבּו ארכּאן," נשמע קולו של הבחור מחוץ לחדר.
הבחור חזר אל החדר, והפעם הביא עמו את שק הראשים שנלקח מהאמבולנס.
כולם מיהרו לסתום את אפם בגלל הסירחון שנדף מהשק.
האיש השמן ביקש ממני לשבת מול השלט השחור.
קפאתי במקומי כמשותק, אבל הוא אחז בצווארון החולצה שלי וגרר אותי בכוח.
באותו רגע נכנס איש נוסף, גדול ושתום עין, שהחזיק בידו מדי צבא וציווה על האיש השמן לעזוב אותי לנפשי.
הוא התיישב לידי, הניח את ידו סביב הכתף שלי כאילו היה חבר וביקש ממני להירגע.
הוא אמר לי שהם לא יהרגו אותי אם אשתף פעולה ואהיה טוב לב.
לא הבנתי בדיוק למה הוא התכוון במילים "טוב לב".
הוא המשיך והסביר לי שכל העניין יימשך רק כמה דקות, ואחר כך שלף מכיסו פיסת נייר וביקש ממני שאקרא את הכתוב בה.
בינתיים הוציא האיש השמן מהשק את הראשים המרקיבים וסידר אותם בשורה לפני.
על פיסת הנייר היה כתוב שאני קצין בצבא העיראקי, שהראשים האלה הם של קצינים אחרים, ושאני ועמיתיי הקצינים פשטנו על בתים, אנסנו נשים ועינינו אזרחים חפים מפשע.
עוד נכתב שאת הפקודות להרוג קיבלנו מקצין בכיר בצבא האמריקני, ושהובטח לנו תגמול כספי נכבד.
שתום העין ביקש ממני ללבוש את המדים, והצלם הורה לכל הנוכחים לעמוד מאחורי המצלמה.
הוא ניגש אלי ויישר לי את ראש כפי שעושה הסַפָּר, אחר כך יישר את שורת הראשים, חזר לעמוד מאחורי המצלמה וצעק:
"בבקשה".
קולו של הצלם נשמע לי מוכר.
אולי הוא דמה לקולו של שחקן מפורסם, או לקולו של הפרופסור כשהתאמץ יותר מדי לדבר ברכות.
לאחר צילום הווידיאו נשארתי לבד בחדר ולא ראיתי יותר את חברי הקבוצה, חוץ מהבחור הצעיר שהביא לי אוכל ולא הניח לי לשאול אותו שאלות.
בכל פעם שנכנס אל החדר סיפר לי בדיחה חדשה על פוליטיקאים ואנשי דת.
בקשתי היחידה היתה שירשו לי להתקשר לאשתי.
חסכתי קצת כסף מזומן לעת צרה, וכמאמר הפתגם:
"החבא את המטבע הלבן ליום השחור" החבאתי אותו במקום שאפילו השד בעצמו לא היה חושב עליו.
אבל שום דבר לא עזר.
הם סירבו בכל תוקף להיענות לבקשתי, ומפקד הקבוצה שתום העין אמר לי שהכול תלוי בהצלחה של קלטת הווידיאו.
להפתעת כולם זה קרה תוך זמן קצר, שכן ערוץ אל-ג'זירה שידר את הקלטת.
הם הרשו לי לצפות, וקפצו במקומם מרוב שמחה.
האיש השמן נישק אותי על ראשי ואמר לי שאני שחקן גדול.
מי שעורר את זעמי היה מגיש החדשות בערוץ אל-ג'זירה שאמר לצופים כי הערוץ וידא דרך מקורותיו המהימנים שכל העובדות שמוצגות בקלטת נכונות, ושמשרד ההגנה הודה שהקצינים נעלמו.
לאחר הצלחת הקלטת השתפר יחסם אלי לאין ערוך.
הם דאגו לי לאוכל ולמזרן לישון עליו והרשו לי להתקלח, והרעיפו עלי טוב עד אותו לילה שבו מכרו אותי אחר כבוד לקבוצה השנייה.
שלושה רעולי פנים מהקבוצה ההיא נכנסו אל החדר, ולאחר ששתום העין נפרד ממני בחום, התנפלו עלי חברי הקבוצה החדשה, הכו אותי, כבלו אותי באזיקים, סתמו את פי ודחסו אותי לתוך תא המטען של מכונית והיא יצאה לדרך במהירות מטורפת.
מכוניתה של הקבוצה השנייה עברה דרך ארוכה הפעם, ושיערתי שהגענו עד פאתי בגדד.
הם הוציאו אותי בכפר נידח שכלבים משוטטים נבחו בו מכל עבר.
הם כלאו אותי ברפת, ושני שומרים שמרו עלי לסירוגין יומם וליל.
חברי הקבוצה הזאת היו שונים לגמרי מחברי הקבוצה הראשונה.
הם הרעיבו אותי והשפילו אותי, ולא הבנתי מדוע.
פניהם היו מכוסות כל הזמן, הם לא דיברו אתי כלל ותקשרו זה עם זה בתנועות ידיים.
למעשה בכל החודש שהייתי ברפת לא נשמע בכפר שום קול אנושי, וכל מה ששמעתי היה נביחות של כלבים.
שעות השיממון עברו בעצלתיים, וקיוויתי שמשהו יקרה, כל דבר שאינו מאסר העולם הזה ברפת עם שלוש פרות.
השתדלתי שלא לחשוב על האנשים האלה ולאיזה עדה או מפלגה הם שייכים ולא ביכיתי עוד את מר גורלי.
הרגשתי שאני חי את מה שקורה לי בזמן כלשהו, ושפרק הזמן הזה לא יימשך זמן רב.
אבל תחושת הזמן הזאת גרמה לי לנרפות ולסחרחורת.
לא עלה עוד בדעתי לנסות לברוח או לשאול אותם מה הם רוצים ממני.
הרגשתי שמוטלת עלי משימה כלשהי, חובה שנכפה עלי לבצע אותה עד צאת נשמתי.
אולי איזה כוח נסתר פעל כתף אל כתף עם כוח אנושי כדי לשחק משחק סודי שמטרותיו נשגבות מבינתו של אדם פשוט כמוני.
"לכל אדם יש מחויבות פואטית ומחויבות אנושית," אמר הפרופסור.
אם זה אכן נכון, כיצד אוכל להבחין, ובקלות, בין המחויבות האנושית והמחויבות הפואטית?
אני מבין, למשל, שהדאגה לאשתי ולילדיי היא מחויבות אנושית, והסירוב לשנוא הוא מחויבות פואטית.
אבל מדוע היה הפרופסור אומר שאנחנו מבלבלים בין שתי המחויבויות ושאיננו מכירים במניע השטני שמכוון שתיהן?
הרי המחויבויות השטניות האלה מצביעות על היכולת להתייצב בפני אדם שדוחף את אנושיותו אל סף התהום.
הרעיון הזה נשגב מבינתו של אדם פשוט כמוני, שסיים בקושי רב את לימודיו התיכוניים, כך לפחות אני חושב.
לדברים שאני מספר לכם אין כל קשר לבקשת המקלט שלי.
אתכם מעניינת האימה.
אילו הפרופסור היה כאן, היה בוודאי אומר שהאימה טמונה בחידות הפשוטות ביותר שנוצצות בכוכב קר בשמי העיר הזאת.
ובכן, באחד הלילות לאחר חצות נכנסו רעולי הפנים לרפת.
אחד מהם פרשֹ בפינת הרפת שטיח מפואר, וחברו תלה שלט שחור שעליו היה כתוב:
"הג'מאעה של הג'יהאד האסלאמי, סניף עיראק".
לאחר מכן נכנס הצלם עם המצלמה שלו, ונדמה היה לי שהוא אותו צלם של הקבוצה הראשונה.
הוא דמה לו בכול, אפילו בתנועות ידיו.
ההבדל היחיד היה שהוא תיקשר, כמו האחרים, בתנועות ידיים בלבד.
הם ביקשו ממני ללבוש דשדאשה לבנה ולשבת לפני השלט השחור.
לאחר מכן נתנו לי דף נייר והורו לי לקרוא בקול את מה שכתוב בו – שאני משתייך לצבא המהדי, שאני רוצח מפורסם, שערפתי מאות ראשים של מוסלמים סונים, ושאנחנו מקבלים סיוע מאיראן.
לפני שסיימתי לקרוא אחת הפרות געתה בקול, והצלם ביקש ממני לקרוא שנית את הכתוב.
אחד האנשים הוציא את שלוש הפרות כדי שנוכל לסיים את צילום סצנת הרפת.
אחר כך הבנתי שכל אלה שקנו אותי העבירו אותי דרך אותו גשר עצמו.
אני לא יודע למה.
קבוצה אחת העבירה אותי דרך גשר אל-שוהדא לכיוון אל-כּרח' שבמערב בגדד, והקבוצה השנייה החזירה אותי דרך אותו גשר עצמו לאל-רסאפה שבמזרחהּ.
אם אמשיך ככה, הסיפור שלי לעולם לא יסתיים, ואני חושש שתגידו את מה שאמרו עליו אחרים.
נראה לי שעדיף לספר לכם אותו בקצרה כדי שלא תאשימו אותי בבדיות.
ובכן, מכרו אותי לקבוצה שלישית.
המכונית חצתה במהירות את גשר אל-שוהדא פעם נוספת.
העבירו אותי לבית יוקרתי, והפעם הכלא שלי היה חדר שינה מצויד במיטה מרווחת ויפה, כמו המיטות שגיבורי הסרטים עושים בהן סקס.
הפחד שלי נמוג.
התחלתי להבין את רעיון המשימה הסודית שלשמה בחרו בי, וביצעתי אותה כדי שלא לאבד את הראש.
עם זאת עלה בדעתי להעמיד בניסיון את תגובתם בכמה עניינים.
לאחר צילום קלטת וידיאו נוספת, שבה דיברתי על השתייכותי לקבוצות אסלאמיות סוניות ועל עיסוקי בפיצוץ מסגדים ושווקים ציבוריים של השיעים, דרשתי מהם מעט מזומנים תמורת צילום הקלטת.
בתגובה הם הכו אותי מכות נמרצות שלא אשכח לעולם.
במשך שנה וחצי מאז החל מסע החטיפה שלי הועברתי ממקום מסתור אחד למשנהו.
צילמו אותי בקלטות וידיאו שבהן דיברתי על השתייכותי לכורדים הבוגדים, לנוצרים הכופרים, לטרוריסטים של סעודיה, למוח'אבּראת של הבּעת' בסוריה ולמשמרות המהפכה של איראן.
בסרטים האלה רצחתי, אנסתי, שרפתי, פוצצתי וביצעתי פשעים שלא יעלו על הדעת.
כל קלטות הווידיאו האלה שודרו בערוצי טלוויזיה ברחבי העולם, ומומחים, עיתונאים ופוליטיקאים ישבו ודנו במה שאמרתי ועשיתי.
המזל הרע היחיד שנתקלנו בו היה עם צילום הקלטת שבה הופעתי בתור חייל ספרדי ואחד מאנשי המֻקַאוַּמַה כוון סכין לראשי ודרש מהכוחות הספרדיים לסגת מעיראק.
כל תחנות הטלוויזיה סירבו לשדר את הקלטת, משום שהכוחות הספרדיים עזבו את הארץ שנה לפני כן.
עמדתי לשלם מחיר יקר על הטעות הזאת, כי הקבוצה רצתה לשחוט אותי בנקמה על מה שקרה.
מי שהציל אותי היה הצלם.
הוא העלה בפניהם עוד רעיון מבריק, שהיה גם התפקיד האחרון שלי בקלטות הווידאו:
הלבישו אותי במדים של לוחם אפגני, קיצצו לי את הזקן ושמו לי טורבן שחור על הראש.
מאחורי עמדו חמישה אנשים.
הם הביאו שישה גברים שזעקו והתחננו לאללה, לנביאו ולבני ביתו לעזרה.
הם שחטו את הגברים לפני כמו כבשים בעודי מכריז שאני המנהיג החדש של ארגון אל-קאעדה בארץ שני הנהרות ומאיים על כולם בלי יוצא מהכלל.
בשעת לילה מאוחרת הביא לי הצלם את בגדיי הישנים והוביל אותי אל האמבולנס שחנה ליד השער.
עמיתיו הביאו את השק עם ששת הראשים והשליכו אותו לאמבולנס.
באותם רגעים עקבתי אחר תנועותיו של צלם הווידיאו והייתי משוכנע שהוא הצלם של כל הקבוצות, ואולי אף המוח הזדוני מאחורי המשחק הנורא הזה.
נכנסתי לאמבולנס ואחזתי בהגה בידיים רועדות.
"אתה מכיר את הדרך.
תיסע דרך גשר אל-שוהדא לבית החולים," הורה לי הצלם מאחורי הכיסוי שעל פניו.
אני מבקש מקלט בארצכם בגלל כולם.
כולם רוצחים וחורשי מזימות – אשתי, ילדיי, שכניי, עמיתיי, אללה, נביאו, הממשלה, העיתונים, ואפילו הפרופסור שחשבתי אותו למלאך, ועכשיו יש לי חשד שהוא בעצם הצלם של הקבוצות הטרוריסטיות, ודבריו הסתומים לא היו אלא הוכחה שהוא נוכל וחלאת אדם.
כולם אמרו לי שלא נעדרתי שנה וחצי, ושבבוקר חזרתי מהעבודה באותו לילה גשום.
בבוקר ההוא אמר לי הפרופסור:
"העולם אינו אלא סיפור היפותטי עקוב מדם, ואנחנו כולנו רוצחים וגיבורים." ששת הראשים האלה אינם יכולים להיות הוכחה למה שסיפרתי כפי שאינם הוכחה לכך שבערב לא תרד החשיכה.
שלושה ימים לאחר שתועד הסיפור במחלקת ההגירה אושפז המספר בבית חולים לחולי נפש.
לפני שהספיק הרופא לשאול אותו כמה שאלות על זיכרונות ילדותו תמצת נהג האמבולנס את הסיפור האמיתי שלו, והפעם בשלוש מילים שנאמרו בתחינה ובהכנעה:
"אני רוצה לישון".