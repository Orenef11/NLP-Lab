I כשיצא אלעָזָר מהקבר, שבו היה שרוי שלושה ימים ושלושה לילות תחת שלטונו המסתורי של המוות, ושב חי אל מעונו, לא הבחינו אצלו במשך זמן רב באותן זרוּיות קודרות, שברבות הימים הפכו לאימה את עצם שמו.
מתוך שׂמחה זוהרת על האיש שקם לתחיה, היו הידידים והקרובים מלטפים אותו בלי הרף, ובדאגותיהם למזון ולמשקה ולבגדים חדשים היו משקיטים את התעניינותם השוקקת.
והלבישו אותו מַחלצות בצבעים בהירים של תקווה ושל צחוק, וכשישב שוב, בדומה לחתן בבגדי חתונה, ביניהם אל השולחן, ושוב אכל, ושוב שתה, בכוּ מהרגשת נחת וקראו את השכנים, שיציצו בשָׁב לתחיה באורח פלאי.
היו באים השכנים ושמחים ברוב הנאה;
היו באים אנשים זרים מערים ומיישובים מרוחקים ובקריאות סוערות הביעו את סגידתם לנס – כדבורים המו מעל ביתן של מרים ומרתה.
והחדש שהופיע בפניו של אלעזר ובתנועותיו, אז זה היו מסבירים כטבעי, כעקבות המחלה הקשה והזעזועים שעברו עליו.
נראה, שפעולתו ההרסנית של המוות על הגופה רק נעצרה בכוח השליטה המסתורית, אבל לא הושמדה לחלוטין;
ומה שהמוות כבר הספיק לעשות בפניו ובגופו של אלעזר, היה כציור ובשקעי הלחיים היה מונח כְּחוֹל עפרורי;
כן היו כחולות-עפרוריות אצבעות-הידיים הארוכות, ובציפורניים שגדלו בקבר נעשה הכחול ארגמני ועמום.
פה ושם על השפתיים פרע העור, שנתנפח בקבר, ובמקומות אלו נשארו סדַקדקים אדמדמים דקים, מבריקים כמחוּפים בנציץ שקוף.
והוא נעשה שמן.
הגוף שתפח בקבר שמר על הממדים הכבירים, על אותן בליטות איומות, שמאחוריהן מורגש טחב הריקבון המסריח.
אבל ריח המתים הכבד, שהיה ספוג בתכריכיו של אלעזר, ונדמה היה שאף בגופו, נעלם עד מהרה לחלוטין, וכעבור זמן מסויים נתרכך כְּחול הידיים והפנים והחליקו הסדקדקים האדמדמים של העור, עם שלא נעלמו לחלוטין.
בפנים כאלה הופיע לפני בני-אדם בחיים השנִיִים;
אבל הם נראו טבעיים לאלה שראו אותו בהיותו קבור.
לבד מהפנים נשתנה כאילו אופיו של אלעזר, אבל גם דבר זה לא הפליא איש ולא הסב אליו את תשומת-הלב הראויה.
עד למותו היה אלעזר תמיד שמח וחסר-דאגות, אוהב צחוק ומַהתלה תמימה.
בשל עליזות נעימה וישרה זאת, נטולת רשעוּת ועוגמה, חיבב אותו מורהו כל-כך.
אלא שעכשיו היה רציני ושתקני;
הוא עצמו לא היה מהתל, ועל מהתלת הזולת לא השיב בצחוק;
והמלים שביטא לעתים רחוקות, היו פשוטות ביותר, מלים רגילות והכרחיות, נעדרות תוכן ועומק, כמוהן כקולות שבעל-חיים מביע בהם כאב והנאה, צמָא ורעָב.
מלים כאלה עשוי אדם לומר במשך כל חייו, ואיש לא יידע לעולם במה כאבה ועלזה נפשו העמוקה.
כך בפָנים של גוויה, שבמשך שלושה ימים שלט עליה המוות בעלטה, – בבגדי תפארת של חתן, שנצצו בזהב צהוב ובארגמן דָמי, כבד ושתקני, אַחֵר כבר עד לאימה ומיוחד, אבל שאיש טרם הודה בו, – ישב אל שולחן המשתה בין ידידים וקרובים.
בגלים רחבים, שהנה הם רכים והנה הם קולניים-סואנים, היתה הצהלה מהלכת סביבו;
ומבטי אהבה חמים נמשכו אל פניו, שעדיין שמרו על קור הקבר;
וידו הלוהטת של ידיד ליטפה את ידו שלו הכחולה, הכבדה.
והמוסיקה נשמעה כל הזמן.
הוזמנו נגנים, והם ניגנו בעליצות:
חליל ותוף, קיתָרה וקתרוס.
כאילו דבורים המו – כאילו צרצרים נתפקעו – כאילו ציפורים זימרו מעל ביתן המאושר של מרים ומרתה.
II מישהו לא נזהר והרים את הכיסוי.
מישהו בנשיבה אחת חסרת זהירות של מלה זרוקה הרס את הקסמים הבהירים ובמערומיה הזוועתיים חשף את האמת.
המחשבה בראשו טרם נעשתה בהירה, כשהשפתיים שאלו בצחוק:
– למה לא תספר לנו, אלעזר, מה היה שם?
והכל נשתתקו, נדהמים מהשאלה.
כאילו אך זה גילו שבמשך שלושה ימים היה אלעזר מת, ובסקרנות הביטו, ממתינים למענה.
אבל אלעזר שתק.
– אתה לא רוצה לספר לנו, – התפעל השואל.
– כלום נורא שם כל-כך?
ושוב הלכה מחשבתו אחרי המלה;
אילו הלכה לפנים, לא היה מציג את השאלה, שבשלהּ נתכווץ ליבו שלו באותו רגע מפחד שאין לשׂאתו.
אי-שקט תקף את הכל, והם ציפו בכמיהה לדבריו של אלעזר, ואילו הוא שתק, קר וחמוּר, ועינו הושפלו למטה.
וכאן שוב, כאילו לראשונה, הבחינו בכחול הפנים הנורא ובסרבול הבשר המבחיל;
על השולחן, כשכוּחה מאלעזר, נחה ידו הארגמנית-כחולה – וכל המבטים, לטושים ובלי משׂים, נצמדו אליה כאילו ממנה ציפוּ למַענה הנכסף.
והנגנים עוד ניגנו;
אבל הנה הגיעה השתיקה גם אליהם, וגשם שהמים מציפים גחלים מפוזרות, כך כיבתה גם השתיקה את הצלילים העליזים.
נדם החליל;
נדמו גם התוף הקולני, גם הקתרוס ההומה;
וכאילו נוּתק מיתר, כאילו השיר עצמו מת – בצליל רוטט, קורע, ענתה הקיתרה – והיתה דממה.
– אתה לא רוצה?
– חזר השואל, שלא יכול לעצור בעד לשונו המפטפטת.
היתה דממה, וללא נוע נחה היד הארגמנית-כחולה.
הנה זעה קלוֹת, והכל נאנחו בהקלה ונשאו עיניהם:
ישר עלים, בסקרו הכל במבט אחד, הביט בכבדות ובאימה אלעזר ששב לתחיה.
הדבר היה ביום השלישי לאחר שיצא אלעזר מן הקבר.
מאז הרגישו רבים את כוחו המסוכן של מבטו, אבל לא אלה שנשברו ממנו לתמיד, ולא אלה שבעצם המקורות הראשונים של החיים המסתוריים כמוהם כמוות, מצאו את כוח הרצון להתנגדות, – מעולם לא יכלו להסביר את האימה, שהיתה שרוּיה בלי נוע במעמקי אישוניו השחורים.
הַבט הביט אלעזר בשקט ובפשטות, בלי רצון להעלים משהו, אבל גם בלי כוונה לומר משהו – הוא אף הביט בקרירות, כמי שאדיש לאין קץ אל החי.
ובני-אדם שלֵווים רבים נתקלו בו מקרוב ולא הבחינו בו, ואחר-כך נודע להם תוף השתאות ופחד, מי הוא בעל-הבשׂר, השקט, שנגע בהם בבגדי הפאר הבהירים.
לא פסקה השמש מאורהּ, כשהסתכל, לא פסקה המזרקה מצלצולה, והשמיים הטהורים-מענן, הכחולים, נשארו קרובים כפי שהיו, אבל האדם שנתפס במבטו המסתורי, לא שמע עוד את קול המזרקה ולא הכיר את השמיים הקרובים.
עיתים געה האדם מרה;
עיתים בייאושו תלש שערותיו מעל ראשו וקרא בטירוף-דעת לעזרה, אבל תכופות יותר קרה, שבאדישות ובשקט החל לגוֹוע, וגווע במשך שנים רבות, גווע לעיני כל, גווע נטול-צבע, קפה ומשועמם, כעץ המתייבש בשתיקה על קרקע טרשים.
והראשונים, אלה שצעקו ונהגו בשיגעון, היו שבים לפעמים לחיים, ואילו האחרים – עולמית לא.
– אינך רוצה איפוא לספר לנו, אלעזר, מה ראית שם?
– חזר בשלישית השואל.
אבל עתה היה קולו אדיש ועמום, ושיעמום מת ואפור ניבט בטמטום מעיניו.
ואת פני כל כיסה, כאבק, אותו שיעמום אפור, מת, ובפליאה מטומטמת סקרו האורחים זה את זה ולא הבינו למה נתכנסו הנה ויושבים אל השולחן המשופע.
הפסיקו דיבורם.
בשוויון-נפש חשבו, שיש מן הסתם ללכת הביתה, אבל לא היו מסוגלים לגבוֹר על השעמום הצמיג והעצל, שהתיש את השרירים, והוסיפו לשבת, מנותקים כולם זה מזה, כאוֹרוֹנים כהים, פזורים על-פני שׂדה לילי.
אבל לנגנים שילמו בעד זה שינגנו, ושוב ניגשו לכלי-נגינתם, ושם נשפכו וניתרו צלילים ששיננו אותם להיות עליזים, ואחרים ששיננו אותם להיות עצובים.
אותה הרמוניה שכיחה התפתחה בהם, אבל האורחים היטו אוזן בתימהון:
הם לא ידעו לשם מה זה ולָמה זה טוב, כשבני-אדם מושכים מיתרים, מנפחים לחיַיִם, שורקים לתוך חלילות דקות ויוצרים שאון משונה, רב-קולי.
– כמה רע הם מנגנים!
– אמר מישהו.
הנגנים נעלבו והלכו להם.
אחריהם, בזה אחר זה, הלכו להם האורחים, כיוון שבא הלילה.
וכשהקיפה אותם מכל צד האפלה השקטה, וכבר הוקלה הנשימה, – הופיע פתאום לפני כל אחד מהם מראהו של אלעזר בנוֹגה מפחיד:
פני מת כחולים, בגדיו של חתן, בגדי תפארת בהירים, ומבט קר, שבעוֹמקו נקרש ללא נוע דבר מבהיל.
כאילו נהפכו לאבן, עמדו הם בקצוֹות השונים, והאפלה אפפה אותם, ובאפלה נשתלהבה בבהירות גוברת והולכת רוח-בלהות מבעיתה, דמותו העל-טבעית של ההוא, שבמשך שלושה ימים שרוי היה תחת שלטונו המסתורי של המוות.
שלושה ימים היה מת;
שלוש פעמים עלתה השמש ושקעה, ואילו הוא היה מת;
ילדים שיחקו, מים השתקשקו על-פני אבנים, אבק חם התרומם מעל דרך המסע, – ואילו הוא היה מת.
ועתה הוא שוב בין הבריות – נוגע להם – מביט בהם – מביט בהם!
– ודרך עיגולי אישוניו השחורים, כדרך זגוגיות כהות, מביט באנשים השָׁם הלא-מושׂג.
III איש לא דאג לאלעזר, לא נותרו לו קרובים וידידים, והמדבר העצום, שהקיף את העיר הקדושה, התקרב ממש לסף מעונו.
ולביתו נכנס, ועל יצועו השׂתרע, כאשה, ואת האורות כיבה.
איש לא דאג לאלעזר.
זו אחר זו פרשו ממנו אחיותיו – מרים ומרתה – זמן רב לא רצתה מרתה לנטוש אותו, כיוון שלא ידעה מי יזוּן אותו, מי ירחם עליו, בכתה והתפללה.
אלא שלילה אחד, כשהרוח נישאה במדבר ובקול שריקה נתכופפו הברושים מעל קורת הגג, התלבשה חרש, וחרש הלכה לה.
ודאי שאלעזר שמע איך נטרקה הדלת, איך, לא מוגפה במהודק, היתה נחבטת באמות-הסיפּים תחת פרצי הרוח, – אבל הוא לא קם, לא יצא, לא בדק בעיניו.
וכל הלילה עד הבוקר שרקו מעל ראשו הברושים, ונקשה הדלת בתחנונים, בהכניסה למעון את המדבר הקר, המתרוצץ בשקיקה.
כמפני מצורע נמנעו מפניו הכל, וכמו למצורע רצו לתלות על צווארו פעמונית, כדי להימנע מפניו בעת פגישה.
אבל מישהו שהחוויר אמר, שיהיה נורא, אם יישמע בלילה תחת החלונות צלצול הפעמונית של אלעזר – והכל החווירו והסכימו עימו.
וכיוון שהוא עצמו לא דאג לעצמו, הרי יתכן שהיה מת מרעב, לולא השכנים, שחששו ממשהו, וסיפקו לו מזון.
ילדים הביאו אותו;
הם לא פחדו מפניו, אבל גם לא לעגו לו, כשם שהם לועגים, מתוך אכזריות תמה, לאנשים אומללים.
הם היו אדישים ביחס אליו, ובאות האדישות גמל להם אלעזר:
לא היה לו חשק ללטף איזה ראש נחמד שחור ולהציץ לתוך עיניים זוהרות, תמימות.
מופקר לשליטת הזמן ולשממה, היה ביתו הולך ונהרס, ומזמן נסו לכל עֵבר, אל השכנים, העיזים הפועות.
ונתבַּלו בגדי החתונה שלו.
כפי שלבש אותם באותו יום של אושר, כשניגנו הנגנים, כך היה לבוש בהם, בלי שהחליפם, כאילו לא ראה הבדל בין חדש לבין ישן, בין קרוע לבין חזק.
הצבעים הבהירים אוּכּלו ודהו;
כלבי העיר הרעים ונהלוֹלי המדבר החדים הפכו את האריג העדין לבלויים.
ביום, כשנעשתה השמש לרוצחת כל חי, ואפילו העקרבים הסתתרו מתחת לאבנים ושם נתכווצו מן התשוקה המטורפת לעקוץ, ישב הוא בלא תנועה תחת קרני השמש, מרים כלפי מעלה את פניו הכחולים ואת זקנו המדובלל, הפרוע.
כשעדיין היו מדברים אתו, שאלו אותו יום אחד:
– אלעזר המסכן!
לך נעים לשבת ולהביט בשמש?
והוא השיב:
– כן, נעים.
עד כדי כך, כנראה, היה עז הקור של קבר שלושת-הימים, היתה עמוקה חשכתו, שלא היה עלי אדמות לא חום כזה ולא אור כזה, שבכוחו היה לחמם את אלעזר ולהאיר את אפלת עיניו, – עלה הרהור בראשם של השואלים, והם סרו משם באנחה.
וכשירד הכדור האדום-ארגמני, המפוחס, אל האדמה, פרש אלעזר אל המדבר והלך ישר אל השמש, כמתכוון להשׂיגה.
תמיד ישר אל השמש הלך, ואלו שניסו לעקוב אחרי דרכו ולהיוודע מה עושה הוא בלילה במדבר, הטביעו עמוק בזכרונם צללית שחורה של אדם שמן, גבה-קומה, על רקע אדום של עיגול עצום פחוס.
הלילה גירש אותם בפחדיו, וכך לא ידעו מה עושה אלעזר במדבר, אבל מראהו של השחור על-גבי האדום נצרב במוח ולא סר משם.
כחַיה שליכלכה את עיניה והיא מחככת בזעם את הפרצוף בכפותיה, כך חיככו גם הם מתוך טיפשות את עיניהם, אבל מה שהיה נותן אלעזר היה בגדר בל-ימָחה, ונשכח, אולי, רק בבוא המוות.
אבל היו אנשים, שהתגוררו במרחקים, ושמעולם לא ראו את אלעזר, ורק שמוֹע שמעו עליו.
בסקרנות נועזת, עזה מפחד וניזונה מפחד, בלעג כמוס בנשמה, היו באים אל היושב בשמש ונכנסים בשיחה עמו.
בזמן ההוא כבר נשתפר מראהו של אלעזר ולא היה נורא כל-כך;
וברגע הראשון סנקו באצבעות, ובחוסר אהדה חשבו על אווילותם של תושבי העיר הקדושה.
אך כשנסתיימה השיחה הקצרה והם הלכו להם הביתה, היה מראה פניהם כך, שתושבי העיר הקדושה זיהו אותם מייד ואמרו:
– הנה הולך מטורף עוד אחד, שנתן בו אלעזר את עיניו, – ומיצמצו בשפתיהם מרוב חמלה והרימו ידיהם.
היו באים, תוך ציחצוח חרבות, אנשי-צבא אמיצים, שהיו ללא חת;
היו באים, תוך צחוק וזמרה, עלָמים מאושרים;
ואנשי-עסקים טרודים, מקרקשים בכספים, היו באים בריצה לרגע;
ומשַׁמשי המקדש היהירים היו מעמידים את מַטותיהם ליד דלתו של אלעזר – ואיש מהם לא חזר להיות כפי שהיה.
אותו צל איום אחד ויחיד ירד על הנפשות ושיווה מראה חדש לעולם המוּכּר הישן.
כך היו מביעים רגשותיהם אלו שעדיין נתחשק להם לדבר:
כל העצמים, שהעין ראתה והידיים חשו, נעשו ריקים, קלים ושקופים – לצלָלים בהירים באישון לילה נעשו דומים;
משום שאותה עלטה עצומה האופפת את היקום כולו לא נתפזרה עם שמש, עם ירח, עם כוכבים, אלא הלבישה במעטה שחור ללא גבול את האדמה, כאֵם, חיבקה אותה;
לכל הגופים חדרה, לברזל ולאבן, וגלמודים נשארו חלקיקי הגוף, שאיבדו את הקשר;
ולעומק החלקיקים חדרה, וגלמודים נעשו חלקיקי החלקיקים;
משום שאותה ריקוּת עצומה, האופפת את היקום, לא נתמלאה בנראֶה, לא בשמש, לא בירח, לא בכוכבים, אלא שלטה ללא מצָרים, חודרת לכל מקום, מפרידה הכל:
גוף מגוף, חלקיקים מחלקיקים;
בתוך הריקוּת היו עצים פורשים את שורשיהם, והם עצמם ריקים היו;
בריקוּת עצמה, תוך איום בנפילה שקופה, תלויים היו מקדשים, ארמונות ובתים, והם עצמם ריקים היו;
ובתוך הריקות היה נע אדם באי-שקט, והוא עצמו היה ריק וקל, כצל;
משום שהזמן חדל, ונתקרבה ראשיתו של כל דבר אל אחריתו:
עדיין היה מיבנה בבנייתו, והבנאים עוד הקישו בקורנסים, והנה כבר נראו הריסותיו וריקותו במקום ההריסות;
אך זה נולד אדם, ואילו על ראשו הודלקו נרות הקבורה, והם כבר כלו וכבוּ, וכבר נעשתה ריקות במקום האדם ונרות הקבורה, ואפוף ריקות ועלטה, היה האדם מרטט באין-תקווה בפני אימת האינסוף.
כך היו אומרים אלה שעדיין נתחשק להם לדבר.
אבל עוד יותר היו יכולים, מן הסתם, לומר אלה שלא רצו לדבר ובשתיקה מתו.
IV בזמן ההוא חי ברומא פַּסל מפורסם.
מחומר, משי ומארד יצר גופי אֵלים ובני-אדם, ויופיים האלוהי היה כה רב, שהבריות כינו אותו אלמותי.
אלא שהוא עצמו לא היה מרוצה, והיה טוען בתוקף שיש עוד משהו, יפה ביותר באמת, שאין הוא מסוגל לקבעו לא בשיש ולא בארד.
"טרם צברתי את נוגה הירח, – היה אומר, – טרם שתיתי לרוויה את אור השמש – ואין בשֵיישי נשמה, אין חיים בארד היפה שלי." וכשהיה משוטט לאט בלילות-ירח בדרך, חוצה את צללי הברושים, מבהיק בחלוק הלבן תחת הירח, היו הבאים לקראתו צחוקים בידידות ואומרים:
– אולי אתה הולך לצבור אור ירח, אַוּרֶליוּס?
למה לא לקחת אתך סַלים?
וכך, צוחק, היה מצביע על עיניו:
– הנה הם, הסלים שלי, שלתוכם אני צובר את אור הלבנה ואת זוהר השמש.
וזו היתה אמת:
הירח האיר בעיניו, והשמש זהרה בהן.
אלא שלא היה מסוגל להעתיקם לשיש, ובכך היה גם סבל חייו הבהיר.
מוצאו היה ממשפחת פּאטריצים עתיקה, היתה לו אשה טובה עם ילדים, ולא ידע כל מחסור.
כשהגיע אליו שֵמע עמום על אלעזר, נועַץ באשתו ובידידים והתכונן למסעו הרחוק ליהודה.
לראות את השׁב לתחיה לא הפחיד אותו:
הוא הירהר רבות על המוות, לא אהב אותו, אבל לא אהב גם את אלה שעירבבו את המוות בחיים.
מצד זה – החיים הנהדרים, מצד שני – המוות המסתורי, היה מהרהר, והאדם לא יכול להמציא דבר טוב יותר מזה, שכל עוד הוא חי יש לשמוח בחיים ובתפארתם.
והיתה לו אפילו תשוקת התרברבות:
לשכנע את אלעזר באמיתות השקפתו ולהשיב לחיים את נשמתו, כשם שהוּשב גופן.
והדבר נראה לו קל יותר, משום שהשמועות על השב לתחיה, פחדניות ומוזרות, לא מסרו את האמת כולה עליו, ורק הזהירו במטושטש מפני משהו איום.
כבר קם אלעזר מעל האבן ללכת אחרי השמש הפורשת למדבר, והנה קרב אליו רומאי עשיר בלוויית עבדו המזוין וקרא אליו בקול רם:
– אלעזר!
וַיַרא אלעזר פנים יהירים נהדרים, בזוהר כבוד, ובגדים בהירים ואבנים יקרות, מנצנצות בשמש.
הקרניים האדמדמות שיווּ לראש ולפנים דמיון לארד נוצץ עמומות – וזאת ראה אלעזר.
בצייתנות ישב על מקומו ובליאוּת השפיל את עיניו.
– כן, אתה לא יפה, אלעזר המסכן שלי, – אמר הרומאי בשקט, תוך כדי שׂחקוֹ בשרשרת הזהב, – אתה אף נורא, ידידי המסכן;
והמוות לא היה עצל באותו יום שנפלת מחוֹסר זהירות לידיו.
אבל אתה עבה כחבית, והרי אנשים עבי-כרס אינם רעי-לב, אומר היה קיסר הגדול, ואין אני מבין על שום-מה כה מפחדים הבריות ממך.
תרשה לי ללון אצלך הלילה?
כבר מאוחר, ואין לי קורת-גג למחסה.
איש לא ביקש קודם לכן מאלעזר שיבלה אצלו לילה.
– אין לי יצוע, – אמר.
– אני איש-צבא במקצת ויכול לישון בישיבה.
– ענה הרומאי.
– נעלה אש… – אין אש אצלי.
– אם כן, בחושך, כשני ידידים, ננהל שיחה.
אני סבור שיימצא אצלך מעט יין… – אין לי יין.
הרומאי נצטחק.
– עכשיו אני מבין על שום-מה אתה קודר כל-כך ואין אתה אוהב את חייך השנִיִים.
אין יין!
ובכן מה, נישאר גם כך:
שהרי יש דיבורים המסחררים לא פחות מיין פאלֶרנה.
בתנועת יד שיחרר את העבד, והם נשארו בשניים.
ושוב פתח הפַּסל בדיבור, אלא שיחד עם השמש הפורשת פרשו כאילו החיים מִמלותיו, והן נעשו חיוורות וריקות, כמתנודדות על רגליים לא-יציבות, כאילו היו מוֹעדות ונופלות, לאחר שסבאו יגון וייאוש.
ומכתשים שחורים הופיעו ביניהן – כרמזים רחוקים לריקות עצומה ולעלטה כבירה.
– עכשיו אני אורח שלך, ואתה לא תעליב אותי, אלעזר!
– אמר.
– הכנסת-אורחים חובה היא גם למי שהיה מת במשך שלושה ימים.
שהרי שלושה ימים, כך נאמר לי, שהית בקבר.
שם קר, בוודאי… ומשם העלית את ההרגל הרע להסתדר בלי אש ובלי יין.
ואילו אני אוהב אש, כאן מחשיך מהר כל-כך… קווי גבותיך ומצחך מעניינים מאוד:
דומים הם להריסות היכלים זרוּיי אֵפר לאחר רעידת-אדמה.
אבל למה אתה לבוש בגדים כה משונים ולא-יפים?
ראיתי חתנים בארצנו, והם לובשים מלבוש כזה – מלבוש מגוחך כזה – מלבוש נורא כזה… אבל כלום חתן אתה?
כבר נעלמה השמש, צל ענקי שחור רץ ממזרח – משָׁל רגליים ענקיות יחפות התחילו מרשרשות על-גבי החול, ומשב הריצה המהירה הִזרים קור על הגב.
– בחושך אתה נראה עוד יותר גדול, אלעזר, כאילו עביתָ במשך הרגעים האלה.
אולי אתה ניזון בְּחושך?
ואני הייתי רוצה אש – ולוּא אש קטנה, ולוּא אש קטנה.
וקר לי קצת, אצלכם לילות קרים, אכזריים כל-כך… לולא היה כה חשוך, הייתי אומר שאתה מסתכל בי, אלעזר.
כן, דומה שאתה מסתכל… הרי אתה מסתכל בי, אני מרגיש, – הנה חייכת.
הלילה בא, ובִשְׁחוֹר כבד נספג האוויר.
– הנה יהיה טוב, כששוב תעלה מחר השמש… הרי יודע אתה, שאני הפַּסל הגדול – כך מכנים אותי ידידי.
אני יוצר, כן, על כך אומרים ליצוֹר… אבל לשם כך נחוץ יום.
לשיש הקר אני נותן חיים, אני מַתיך על האש ארד מצלצל, על האש הבהירה, הלוהטת… למה נגעת בי בידך!
– נלך, – אמר אלעזר.
– אתה אורחי.
והם הלכו לבית.
ולילה ארוך נחת על האדמה.
העבד חיכה עד בוש לאדונו ובא לקחתו, כשהשמש כבר עמדה במרום הרקיע.
והנה ראה:
ישר תחת הקרניים הלוהטות ישבו זה ליד זה אלעזר ואדונו, הסתכלו כלפי מעלה ושתקו.
פרץ העבד בבכי וקרא בקול רם:
– אדוני, מה אתך?
אדוני!
באותו יום עצמו נסע לרומא.
כל הדרך היה אַוּרֶליוּס שקוע בהרהורים ושותק, סקר מסביבו הכל בתשומת-לב – את האנשים, את הספינה ואת הים, וכאילו התאמץ מה לשמור בזכרונו.
בים השׂיגה אותם במפתיע סערה חזקה, ובכל מִשכהּ היה אַוּרֶליוּס על הסיפון והתבונן בשקיקה בנחשולים המתקרבים והנופלים.
בבית נבהלו מהשינוי הנורא שחל בפַּסל, אבל הוא הרגיע את בני-הבית, באמירה רב-משמעית:
– מצאתי.
ובאותם בגדים מלוכלכים, שלא החליף בכל הדרך, ניגש לעבודה, והשיש נצטלצל בכניעה תחת מכות הקורנס המהדהדות.
זמן רב ובשקיקה עבד, בלא שנתן לאיש להיכנס, ולבסוף, יום אחד אמר, שהיצירה מוכנה, ופקד לזַמן את הידידים, את המעריכים המחמירים ואת הידענים באמנות.
ובחכותו להם, לבש מחלצות בבגדי חג בהירים, נוצצים בזהב צהוב, מאדימים בארגמן שָני.
– הנה מה שיצרתי, – אמר מהורהר.
הציצו ידידיו, וצל של תוגה עמוקה כיסה את פניהם.
זה היה משהו מפלצתי, שלא היתה בו אף צורה אחת מאלו המוּכרות לעין, אבל לא היה נטול רמז לאיזו דמות חדשה, לא-ידועה.
על זלזל מעוקם דקיק, או על הדומה לו בצורה מכוערת, מונח היה, באופן עקום ומשונה, גוש מתועב, מפושׂק, של משהו שהוכנס פנימה, של משהו שהוצא החוצה, של ניתוקים פראיים, השואפים ברפיון לפרוש מעל עצמם.
ובדרך מקרה, מתחת לאחת הבליטות הצועקות בפראיות, הבחינו בפרפר שכּוּייר להפליא, בעל כנפנַפיים שקופות, כמרטטות מתשוקת אין-אונים לעוף.
– לשם מה הפרפר הנפלא הזה, אַוּרֶליוּס?
– שאל מישהו בהיסוס.
– אני לא יודע, – ענה הפסל.
אבל צריך היה לומר את האמת, ואחד הידידים, זה שיותר מכולם אהב את אַוּרֶליוּס, אמר בהחלטיות:
– זה מכוער, ידידי המסכן.
את זה צריך להשמיד.
תן את הקורנס.
ובשתי מכות הרס את הגוש המפלצתי, בהותירו רק את הפרפר שכּוּייר להפליא.
מאז לא יצר עוד אַוּרֶליוּס ולא כלום.
באדישות עמוקה הביט בשיש ובארד ובכל יצירותיו האלוהיות הקודמות, ששָׁרה עליהן יופי אלמוֹתי.
מתוך כוונה לפַחת בו את הלהט הישן לעבודה, לעורר את נשמתו נטולת-החיים, היו מוליכים אותו שיסתכל ביצירות נפלאות של אחרים, – אבל הוא נשאר אדיש כפי שהיה, וחיוך לא חימם את שפתיו הקפוצות.
ורק כשדיברו אליו הרבה וארוכות על יופי, היה מתנגד בעייפות וברפיון:
– והרי כל זה שקר.
וביום, כשהאיר השמש, היה יוצא אל גנו העשיר, המסודר בצורה אמנותית, ובמצאו מקום בלי צל, היה מפקיר את ראשו הגלוי ואת עיניו הכהות לזוהר ולחום היוקד.
פרפרים אדומים ולבנים היו פורחים;
לתוך בריכת השיש היו המַים מגיעים בריצה ובשכשוך מתוך שפתיו המעוּותות של סאטיר מאושר-שיכור, והוא עצמו היה יושב בלי נוע – כבבואה חיוורת של מי שבמרחק העצום, ליד שעריו של המדבר המאובן, ישב גם הוא בלי נוע תחת השמש היוקדת.
V והנה קרא את אלעזר אליו אוגוסטוס הגדול, האלוהי, הוא עצמו.
אלעזר הוּלבש מחלצות, בגדי כלולות חגיגיים – כאילו הזמן היקנה להם תוקף חוקי, ועד למותו ממש עליו היה להישאר חתנהּ של כלה לא-ידועה.
דומה היה, כאילו את המצבה הישנה, הנמקה, המתפוררת כבר, ציפוּ בתזהוֹבת חדשה ותלו-הוסיפו אשכולות עליזים, חדשים.
ובחגיגיות הוליכו אותו, הכל לבושי הדר ונוציים, משָׁל באמת נע מסע-כלולות, והקדמיים תקעו בעוז בחצוצרות, לפַנות דרך לשליחי האימפּראטור.
אבל שוממות היו דרכי אלעזר:
ארצו שלו כולה כבר חירפה את שמו המתועב של השב לתחיה, והתפזר ההמון בריצה לשֵׁמע הידיעה בלבד על התקרבותו הנוראה.
גלמודות נשמעו תקיעותיהן של חצוצרות הנחושת, והמדבר רק הוא היה עונה בהדו המתמשך.
אחר-כך הוליכוהו בדרך הים.
וזו היתה הספינה המפוארת ביותר והעצובה ביותר, שהשתקפה אי-פעם בגלי הים התיכון התכול.
הרבה בני-אדם היו עליה.
אבל כמוה כמצבת-קבר היתה דמומה וחרישית, וכאילו בכו המים באפס-תקווה, בכַתרם את החרטום החד המעוקם.
בודד היה יושב שם אלעזר, בהציגו את ראשו הגלוי אל מתחת לשמש, ומאזין לקולות הזרמים ושותק, ובריחוק מקום, בקהל מטושטש של צללים עגומים, שכבו וישבו, רפים ולֵאים, המַלחים והשליחים.
אילו היכה רעם באותה שעה, קָרעה רוח את המפרשׂים האדומים, היתה הספינה נטרפת, מן הסתם, כיוון שלאיש מאלה שנמצאו עליה לא היה לא הכוח ולא הרצון להיאבק על החיים.
במאמץ אחרון היו ניגשים אחדים אל דופן הספינה ומתבוננים במצוּלה הכחולה, השקופה:
אולי תופיע-תחלוף בגלים נאיאדה בכתפה הוורודה, אולי יחלוף ביעף, בהקציפו את הרסיסים בטלפיו, קֶנטאַוּר עליז עד לטירוף ושתוי.
אבל שומם היה הים, ומצולת הים היתה אילמת ושוממת.
בשוויון-נפש הציג אלעזר רגלו ברחובות עיר הנצח.
כאילו כל עושרה, כל גדלוּת בנייניה, שהוקמו בידי ענקים, כל הברק, והיופי, והמוסיקה של החיים המעודנים לא היו אלא בת-קולה של הרוח במדבר, הֶבהק החולות הנודדים המתים.
היו דוהרות מרכבות, היו נעים המוני אדם חזקים, יפים, שחצנים, בַּנאֵי עיר-הנצח ומשתתפים יהירים בחייה;
צילצלה זימרה – צחקו מזרקות ונשים בצחוקן הפניני – שיכורים ניהלו שיחות פילוסופיות – בחיוך הקשיבו להם הפיכחים – ופרסות הלמו, הלמו על אבן הריצוף.
ומוקף מכל עבר בשאון עליז, היה נע בעיר, בדומה לכתם דממה, "מי מעֵז להיות עצוב ברומא?" – זעמו אזרחים והזעיפו פנים, וכעבור יומיים כבר ידעה כל רומא מהירת-הלשון על הקם-לתחיה הפלאי והיתה מצטדדת מפניו מפחד.
אבל היו גם כאן אנשים אמיצים רבים, שחשקו לנסות את כוחם, ולקול קריאתם הלא-נבונה היה בא אלעזר.
כיוון שהיה עסוק בענייני הממלכה, התמהמה האימפראטור בקבלת-הפנים, ושבעה ימים תמימים התהלך בין הבריות הקם-לתחיה הפלאי.
הנה בא אלעזר אל שיכור עליז, והשיכור פגש אותו בצחוק על שפתיו האדומות.
– שתֵה, אלעזר, שתה!
– צעק – איך יפרוץ אוגוסטוס בצחוק, כשיראה אותך שיכור!
וצחקו נשים שיכורות, מעורטלות, ועלעלי ורדים נחו על ידיו הכחולות של אלעזר.
אבל עם שהציץ שיכור בעיניו – נסתיימה שמחתו לתמיד.
לכל חייו נשאר שיכור;
לא שתה עוד כלום, אבל נשאר שיכור, – אלא שבמקום הזיות משׂמחות, שהיין מסַפק, אפפו את ראשו האומלל חלומות-בלהות.
חלומות-ביעותים נעשו למזונה היחידי של רוחו הפגועה.
חלומות-ביעותים החזיקו אותו בין ביום בין בלילה בשיכרון יציריו המפלצתיים, והמוות עצמו לא היה נורא יותר ממה שגילו את עצמם מבַשׂריו האכזריים.
הנה בא אלעזר אל עלם ועלמה, שאהבו זה את זה והיו נהדרים באהבתם.
תוך כדי חיבוקו ביד את אהובתו בגאווה ובעוצמה, אמר העלם בצער חרישי:
– הסתכל בנו, אלעזר, וּשְׂמח איתנו.
וכי יש דבר עז מאהבה?
והציץ אלעזר.
וכל החיים הוסיפו לאהוב זה את זה, אבל עצובה וקודרת נעשתה אהבתם, כאותם ברושים מעל קברים, ששורשיהם זָנים בקרב את המצבות ובחוד צמרותיהם השחורות הם מחפשים את השמיים ואת שעת הערב החרישית.
נזרקים בכוח-חיים לא-נודע לתוך זרועותיהם זה אל זה, היו מערבבים את הנשיקות בדמעות, את התענוג – בכאב, ומשתי בחינות חשו את עצמם עבדים:
עבדים נכנעים לחיים התובעניים ושַׁמשים צייתנים לאפס השותק באימה.
תמיד ניתנים לחיבור, תמיד ניתנים לפירוד, הם התלקחו כניצוצות, וכניצוצות כבו באפלה האינסופית.
הנה בא אלעזר אל חכם יהיר, והחכם אמר לו:
– אני כבר יודע כל דבר נורא שאתה יכול לומר, אלעזר.
במה עוד אתה יכול להטיל אימה עלי?
אבל לא עבר זמן רב, וכבר הרגיש החכם, שידיעת האיוֹם איננה עדיין האיוֹם, ושראיית המוות איננה עדיין המוות.
והוא חש, שהחוכמה והכסילות שווֹת באותה מידה בפני האינסוף, משום שאין האינסוף יודע אותן.
ונעלם הגבול בין הידיעה ואי-הידיעה, בין האמת והשקר, בין מעלה ומטה, ובריקוּת נתלתה מחשבתו חסרת-הצורה.
אז תפס את עצמו בראשו השׂב ונצטעק בטירוף-דעת:
– אני לא מסוגל לחשוב!
אני לא מסוגל לחשוב!
כך הלך לאיבוד תחת מבטו האדיש של הקם-לתחייה באורח פלאי כל מה שמשמש לאישור החיים, למשמעותם ולתענוגותיהם.
והתחילו מדברים, שסכנה היא לתת לו כניסה אל האימפראטור, שמוטב להרגו, ולשם כמיסת הסוד לומר כי נעלם, אין יודע לאן.
כבר נשחזו חרבות, ועלָמים מסורים לטובת העם התכוננו בחירוף-נפש להיות הרוצחים, והנה דרש אוגוסטוס שלמחרת בבוקר יופיע לפניו אלעזר, ובכך קילקל את התוכניות האכזריות.
אם לא ניתן לסלק לחלוטין את אלעזר, רצו לרכך, ולוּא במעט, את הרושם הקשה שעשו פניו.
ולתכלית זו כינסו אמנים מומחים, סַפּרים ושׁחקנים, ולילה שלם עמלו על ראשו של אלעזר.
קיצרו במספריים את הזקָן, סילסלו אותו ושיווּ לו מראה מסודר ויפה.
לא נעים היה כּחוֹל-המתים של ידיו ופניו, אז בצבעים סילקו אותו:
הלבינו את הידיים וצבעו באודם את הלחיים.
נתעבים היו קמטי העינויים, שחרשו את הפנים הזקנות – אז העלו עליהם מְריחוֹת, צבעים, החליקו אותם כליל, ועל הרקע הנקי העבירו במומחיוּת במכחולים דקים קמטים של צחוק מתוך טוב-לב ושל עליצות בלא טינה.
באדישות נכנע אלעזר לכל מה שעשו עִמו, ועד מהרה נהפך לזקֵן יפה, בעל-בשׂר טבעי, לסבא שקט וטוב-לב של נכדים רבים.
עוד לא סר מעל שפתיו החיוך שבו היה מספר אגדות מצחיקות, עוד הסתתרה בזוויות העיניים עדינוּת הזקֵן השקטה – כזה היה מראהו.
אבל את בגדי החתונה שלו לא העֵזו לפשוט, אבל לא יכלו להחליף את עיניו – את הזגוגיות הכהות האיומות, שדרכן הביט בבריות השָׁם הלא-מושׂג הוא עצמו.
VI את אלעזר לא ריגשה תפארת היכליו של האימפראטור.
כאילו לא ראה הבדל בין הבית ההרוס, שהמִדבר הגיע אליו, ובין הארמון הבנוי אבנים, החזק, היפה, – באדישות כזאת הסתכל ולא הסתכל תוך מַעבר.
ושֵׁיש הרצפות הקשה מתחת רגליו נעשה דומה לחול הנודד במדבר, ושיפעת האנשים השחצנים לבושי המחלצות נעשתה דומה לריקות האוויר תחת מבטי עיניו.
בפניו לא הסתכלו, כשהיה עובר, מחשש להשפעת עיניו הנוראה;
אבל, עם שניחשו לפי קול הצעדים הכבדים, שהוא עבר ליד העומדים, – הרימו ראשיהם ובסקרנות מפוחדת התבוננו בקומתו המסורבלת, הגבוהה, של הזקן הכפוף קלות, המתעמק לאט ממש בלב ארמונו של האימפראטור.
אילו עבר המוות עצמו, לא היו הבריות יותר נבהלים מפניו, משום שעד כה היה המצב כך, שאת המוות ידע רק המת, ואילו החי ידע רק את החיים – ולא היה גשר ביניהם.
ואילו זה, המוּזר, ידע את המוות, ופלאית ונוראה היתה ידיעתו הארורה.
"הוא יהרוג את אוגוסטוס הגדול, האלוהי, שלנו," – חשבו הבריות בפחד והיו שולחים קללות של חוסר-אונים בעקבות אלעזר, הנכנס לאט ובאדישות ומתקדם והולך הלאה, הלאה לתוך העומק.
גם הקיסר כבר ידע מי הוא אלעזר, והתכונן לפגישה.
אלא שהיה אדם אמיץ, חש את כוחו הכביר, הלא-מנוצח, ובדו-קרב עם השב-לתחיה הפלאי לא רצה להישען על עזרת האנשים החלשה.
אחד כנגד אחד, פנים אל פנים נפגש עם אלעזר.
– אַל תישׂא אלי את מבטיך, אלעזר, – פקד על הנכנס.
– שמוֹע שמעתי שראשך דומה לראשה של מדוזה והופך לאבן כל מי שאתה נותן בו עיניך.
ואני רוצה להתבונן בך ולשוחח אתך לפני שאיהפך לאבן, – הוסיף בהיתול מלכותי, שלא היה נטול-פחד.
עם שניגש מקרוב התבונן היטב בפניו של אלעזר ובלבושו החגיגי המשונה.
ורוּמה על-ידי הזיוף האמנותי, אף-על-פי שמבטו היה חד ונוקב.
– כך.
לפי מראך אינך נורא, זקן חביב נכבד.
אבל רעה חולה היא לבריות, כשהנורא מקבל מראה כה מכובד ונעים.
עכשיו נשוחח.
אוגוסטוס התיישב, ובחקרוֹ במבטו באותה מידה שחקר במלים, פתח את השיחה.
– זה טוב.
אני לא אוהב נוצרים.
הם מטלטלים את עץ החיים, בלא שיתנו לו להתכסות בפירות, ולרוח זורים הם את פריחתו הריחנית.
אבל מי אתה?
במאמץ מסויים השיב אלעזר:
– הייתי מת.
– שמעתי על כך.
אבל מי אתה עכשיו?
אלעזר התמהמה לענות ולבסוף חזר בשוויון-נפש ובקול עמום:
– הייתי מת.
– הקשיבה לי, האלמוני, – אמר האימפראטור, בהשמיעו ברורות וחמוּרות מה שחשב קודם, – מלכותי – מלכות האנשים החיים, עַמי – עם האנשים החיים, ולא המתים.
ואתה מיותר כאן.
אני לא יודע מי אתה, ולא יודע מה ראית שם, – אבל אם אתה משקר, אני שונא את השקר שלך, ואם אתה דובר אמת – אני שונא את האמת שלך.
בליבי אני חש את רטט החיים;
בידַי אני מרגיש עוֹצמה – ומחשבותי היהירות מסובבות בטיסה כנשרים את החלל.
ושם, מאחורי גבי, תחת משמר שלטוני, תחת חסות החוקים שהוצאו על-ידי, חיים, ועמלים, ושמחים בני-אדם.
אתה שומע את הרמוניית החיים הנפלאה הזאת?
אתה שומע את הקריאה הלוחמת, שבני-אדם מטיחים בפני העתיד לבלוע, בהזמינם אותו לקרב?
אוגוסטוס פרשׂ את ידיו כבתפילה וקרא חגיגית:
– היו ברוכים, החיים העצומים, האלוהיים!
אבל אלעזר שתק, ובחומרה מועצמת הוסיף האימפראטור:
– אתה מיותר כאן.
שיוּר עלוב, שהמוות לא אכל עד גמירה, מחדיר לבני-אדם עוגמה ובחילה מהחיים;
אתה, כזַחל בשדות, מכרסם את שיבולת-החדווה העבה ופולט ריר של ייאוש ויגון.
האמת שלך דומה לחרב חלודה בידיו של רוצח בלילה – וכרוצח אמסור אותך לדין-מוות.
אבל קודם לכן רצוני להציץ בעיניך.
אולי רק הפחדנים יראים מפניהן, ואילו אצל אמיץ-הלב הן מעוררות תשוקת הקרב והניצחון:
או-אז ראוי אתה לא לעונש-מוות, אלא למענק-הצטיינות… הבט-נא בי, אלעזר.
וברגע הראשון נדמה היה לאוגוסטוס האלוהי, שידיד מביט בו, – כה רך, כה עדין-מקסים היה מבטו של אלעזר.
לא אימה, לא מרגוע שקט הבטיח, וכמאהבת עדינה, כאחות המשתתפת בסבל, כאֵם נראָה האינסוף.
אבל חיבוקיו הרכים כבר הלכו והתחזקו, והפה המשתוקק לנשיקות כבר היה מנתק את הנשימה, ודרך ריקמת הגוף הרכה כבר היה מבצבץ ברזל העצמות, שנתהדקו בעיגול של ברזל, – וטפריו הקרים, הכהים של מישהו נגעו בלב וצללו בו בלֵאוּת.
– כואב לי;
– אמר אוגוסטוס האלוהי, בהחווירו.
– אבל הבט, אלעזר, הבט!
כאילו אט-אט נפרדו זו מזו כנפות שַׁער כבדות, סגורות מני דורות, ובחָרָך שהתרחב נשתפכה בקור ובשקט אימת הביעותים של האינסוף.
הנה נכנסו בשני צללים הריקות העצומה והעלטה ללא גבול וכיבו את השמש, נטלו את הקרקע מתחת הרגליים, ואת קורת-הגג נטלו מעל הראש.
ופסק מכאבו הלב הקופא.
– הבט, הבט, אלעזר!
– ציווה אוגוסטוס תוך התנודדות.
נעצר הזמן, ונתקרבה בפחד ראשיתו של כל דבר אל אחריתו.
הכֵּס של אוגוסטוס, שאך זה הוקם, כבר נהרס, וריקות כבר היתה במקום הכס ובמקום אוגוסטוס.
ללא רעש נהרסה רומא, ועיר חדשה קמה במקומה ונבלעה בריקות.
כענקים דמויי-רפאים היו נופלות ונעלמות בריקות ערים, ממלכות וארצות, ובאדישות בלעה אותן ללא שׂבָע הבטן השחורה של האינסוף.
– הפסֵק, – ציווה האימפראטור.
אדישות כבר נשמעה בקולו, ובאין-אונים נתלו הידיים, ובקרָב ללא תועלת עם העלטה המתקרבת נתלקחו וכבו עיני-הנשר שלו.
– הרגת אותי, אלעזר, – אמר בקול עמום ורפה.
ומלות-ייאוש אלו הצילו אותו.
הוא נזכר בעם, שנקרא להיות מגן לו, ובכאֵב-הצלה חד נחדר ליבו המאובן.
"הנועדים לאובדן," – הירהר ביגון.
"צללים בהירים באפלת האינסוף," – הירהר באימה.
"כלים שבירים עם דם חי, מסעיר, עם לב שנתנסה בתוגה ובחדווה עצומה," – הירהר ברוֹך.
וכך, תוך הרהורים ורגשות, מַטֶה פעם את כף המאזניים לצד החיים, ופעם לצד המוות, שב לאיטו אל החיים, כדי למצוא בייסוריהם ובשמחתם מגן מפני אפלת הריקוּת ואימת האינסוף.
– לא, לא הרגת אותי, אלעזר, – אמר נחרצוֹת, – אבל אני אהרוג אותך.
לֵך!
אותו ערב נהנה אוגוסטוס מן האוכל ומן המשקה.
אבל לרגעים נקרשה באוויר היד המוּרמת, והברק העמום החליף את הנוגה הבהיר של עיני-הנשר שלו – כי הפחד חלף בריצה כגל קרחי ליד רגליו.
מנוצח, אך לא הרוג, מחכה בקרירות לבוא שעתו, נעמד למראשותיו כצל שחור לכל החיים, שולט בלילה ומוותר על ימי האור ליגונות החיים ולשמחותיהם.
למחרת, בפקודת האימפראטור, צרבו באש מלוהטת את עיניו של אלעזר ושילחו אותו למולדתו.
להמית אותו, זאת לא הרהיב אוגוסטוס האלוהי עוז בנפשו לעשות.
וַיָשב אלעזר אל המדבר, ויקַבל אותו המדבר בנשימת הרוח השורקנית ובחום העז של השמש הלוהטת.
שוב היה יושב על האבן, בהרימו אל על את זקנו הפרוע, המדובלל, ושני שקעים במקום העיניים הצרובות הביט ובטמטום ובאימה אל השמיים.
במרחק סאנה וזזה בלי נוח העיר הקדושה, ובקירבת מקום היו שממה ואֵלם:
איש לא קרב אל המקום, שבו הגיע לימיו האחרונים זה שקם לתחיה, והשכנים כבר נטשו בתיהם מזמן.
מורדפת מן הברזל המלוהט לתוך עומק הגולגולת, הסתתרה שם ידיעתו הארורה כמו במַארב;
כמו מן המארב ננעצה באלף עיניים לא-נראות באדם, – ואיש כבר לא העֵז להציץ באלעזר.
ובערב, כאשר, מַאדימה ומתרחבת נטתה השמש לשקוע, היה נע אחריה לאט אלעזר העיוור.
היה נתקל באבנים ונופל, שמן וחלש, קם בכבדות ושוב הולך;
ועל מעטה הדמדומים האדום היתה גופתו השחורה והזרועות הפתוחות מהוֹות דמותמעוררת פלצותשל צלב.
וקרה, שפעם אחת הלך ולא שב עוד.
כך, כנראה, נסתיימו חייו השנִיִים של אלעזר, ששהה שלושה ימים תחת שלטונו המסתורי של המוות וקם לתחיה באורח פלאי.
אוגוסט 1906 *מתוך הקובץ "סיפורים", הוצאת ספרי סימן קריאה, הקיבוץ המאוחד, 1984. 1
סב-סבי מואיסיי היה איכר מהכפר סוחובו.
איכר יהודי, יש לציין, הוא צירוף נדיר.
אבל במזרח הרחוק היו מקרים כאלה.
בנו איסאק העתיק את מגוריו אל העיר.
כלומר, השיב את החיים למסלולם הרגיל.
הוא גר תחילה בחארבין, שם נולד אבי.
אחר-כך עבר להתגורר באחד הרחובות המרכזיים של וְלדיווסְטוק.
בתחילה היה סבא מתקן שעונים ומיני חפצים ביתיים.
אחר-כך התחיל לעבוד בדפוס, שם שימש כמין מעמד.
כעבור שנתיים קנה פונדק בסְבֶטלַנְקה.
ליד הפונדק היתה חנות היינות של זַמַראייב - "נֶקטאר, בַלְזאם." סבי הירבה לבקר בחנותו של
זמראייב.
שני הידידים שתו לחיים ודנו בסוגיות פילוסופיות.
אחר-כך הלכו לטעום משהו אצל סבא.
אחר-כך שוב חזרו אל זמראייב...
"אתה בחור כלבבי," נהג לומר זמראייב, "למרות שאתה יהודי."
"אני יהודי רק מצד אבי," השיב סבא.
"מצד אמי אני הולנדי."
"שתהיה לי בריא!" חייך זמראייב.
כעבור שנה הם גמרו לשתות את החנות ואכלו את הפונדק עד תום.
זמראייב הקשיש נסע אל בניו ביקטרינבורג, וסבי הלך למלחמה.
פרצה מלחמת רוסיה-יפאן.
באחד המסדרים הצבאיים הוא לכד את עינו של הצאר.
סבי התנשא לגובה שני מטרים ומעלה.
מסוגל היה להכניס לפיו תפוח שלם.
שפמו הגיע לו עד הכותפות.
הצאר ניגש אל סבי.
אחר-כך חייך ותקע לו אצבע בחזהו.
סבא הועבר מיד ליחידה מובחרת.
הוא היה כמעט השמי היחיד שם.
סיפחו אותו לסוללת תותחנים.
כשתשו כוחותיהם של הסוסים, סחב סבא את התותח דרך הבוץ.
פעם השתתפה הסוללה שלו בהתקפה.
סבי הסתער קדימה.
יחידת התותחים היתה אמורה לסייע למסתערים.
אך התותחים שתקו.
אחר- כך התברר, שגבו של סבי הסתיר מהם את ביצורי האויב.
סבא הביא מהחזית רובה וכמה אותות הצטיינות.
נדמה לי שקיבל אפילו את צלב גיאורגי הקדוש.
שבוע תמים התהולל.
אחר-כך התחיל לעבוד כמנהל משמרת במסעדת "אֶדֶם".
פעם פרצה קטטה בינו לבין איזה מלצר שנראה לו איטי מדי.
סבא צווח בקולי קולות.
הכה באגרופו על השולחן.
האגרוף חדר מבעד לעץ ונתקע במגירת השולחן.
סבא לא אהב אי-סדר.
זו הסיבה שגם יחסו למהפכה הבולשביקית היה שלילי.
יתירה מזו, הוא אף האט את מהלכה.
ומעשה שהיה כך היה.
המוני העם מהפרברים נהרו למרכז העיר.
סבא החליט שמתחיל פוגרום.
הוא הוציא מהבוידעם את הרובה ועלה על הגג.
כשההמון התקרב, פתח סבא באש.
הוא היה תושב ולדיווסטוק היחיד שקרא תיגר על המהפכה.
אך המהפכה בכל זאת ניצחה.
המוני העם נהרו מן הסימטאות למרכז.
לאחר המהפכה נאלם סבא.
שוב הפך לבעל מלאכה צנוע.
התבלט רק מפעם לפעם.
כך, למשל, הוא הרס את המוניטין של חברה אמריקאית בשם "מֶרכֶר, מֶרכֶר ושות'".
החברה ייצאה מיטות מתקפלות למזרח הרחוק.
באותם ימים זה היה חידוש מסעיר, שהתקרא "מג'יק בֶד".
המיטות המתקפלות נראו בערך כפי שהן נראות היום.
חתיכת אברזין צבעוני, קפיצים, מסגרת אלומיניום...
סבי המתקדם שם את פעמיו למרכז המסחרי.
המיטה הוצבה על בימה מיוחדת.
"חברה אמריקאית גאה להציג חידוש!" הכריז בעל
החנות.
"חלומו של כל רווק!
חפץ שאין לו תחליף בעת מסע!
נוחיות ועונג!
רוצים להרגיש?!"
"רוצים," אמר סבי.
הוא חלץ את נעליו, מבלי לפרום את השרוכים, ונשכב.
נשמע קול ריסוק, הקפיצים החלו לזמזם.
סבא היה שרוע על הרצפה.
בעל החנות, מחייך כאילו כלום, פתח מיטה שנייה.
שוב נשמעו קולות ריסוק.
סבא גידף חרישית ושיפשף את גבו.
בעל החנות הציב מיטה שלישית.
הפעם הקפיצים החזיקו מעמד.
אך רגלי האלומיניום התקפלו ללא קול.
סבא צנח ברכות ארצה.
במהרה היתה החנות עמוסה בשברי מיטת הפלא.
בכל מקום נראו גזרי האברזין הצבעוני.
אביזרים מעוכים הבהיקו עמומות.
לאחר עמידה על המיקח קנה סבא כריך ועזב את המקום.
המוניטין של החברה האמריקאית ירדו פלאים.
"מרכר, מרכר ושות'" החלה לשווק נברשות בדולח.
סבא איסאק אכל הרבה מאוד.
את כיכרות הלחם היה בוצע לא לרוחב אלא לאורך.
כשהוזמנו להתארח, סבתא רעיה תמיד הסמיקה בגללו.
לפני שיצאו לבקר חברים היה סבא אוכל צהריים.
זה לא עזר.
את פרוסות הלחם היה מקפל לשניים.
את הוודקה שתה מכוסות המיועדות לסודה.
כשהוגש הקינוח, ביקש לא להוריד מהשולחן את הרטבים.
בשובם הביתה אכל ארוחת ערב באנחת רווחה.
שלושה בנים היו לו.
הצעיר, ליאופולד, נסע לסין עוד כשהיה נער.
ומסין - לבלגיה.
עליו נספר לחוד.
לבם של הגדולים, מיכאיל ודונאט, הלך אחרי האמנות.
הם עזבו את ולדיווסטוק הנידחת.
התיישבו בלנינגרד.
אחריהם הגיעו ללנינגרד גם סבא וסבתא.
הבנים התחתנו.
ליד סבא נראו שניהם כחושים וחסרי אונים.
שתי הכלות לא היו אדישות כלפי הסב.
הוא התחיל לעבוד כמין מנהל תחזוקה בבית- מגורים.
בערבים תיקן שעונים ותנורי חשמל.
נשאר חזק כפי שהיה.
פעם אחת העליב אותו נהג משאית בסימטת שֶרבַקוב.
קרא לו "יהודון מלוכלך" או משהו כזה.
סבא תפס בידו את דופן המשאית ועצר אותה.
הרחיק הצידה את הנהג שקפץ החוצה.
הרים את המשאית בידו.
סובב אותה והעמידה לרוחב הכביש.
פנסי המשאית נגעו בבניין בית המרחץ.
הפגוש האחורי - בגדר של גן ציבורי.
כשתפס הנהג את המתרחש לעיניו, הוא פרץ בבכי.
התייפח ואיים לסירוגין.
"אחסל אותך עם הג'ק!" אמר.
"תנסה...'' ענה לו סבא.
המשאית היתה תקועה בסימטה יומיים.
אחר-כך הזמינו עגורן.
"למה לא נתת לו בשיניים וזהו?" שאל אבי.
סבא הירהר מעט והשיב:
"פחדתי להיסחף."
כבר סיפרתי שבנו הצעיר, ליאופולד, הגיע לבלגיה, פעם שלח לסבא שליח.
קראו לו מוניה.
מוניה הביא לסבא סמוקינג וג'ירף מתנפח ענק.
התברר שהג'ירף נועד לשמש כמעמד לכובעים.
מוניה גידף את הקפיטליזם, הרעיף שבחים על התעשייה הסוציאליסטית, אחר-כך נסע לו.
כעבור זמן קצר נאסר סבא בתור מרגל בלגי.
נגזרו עליו עשר שנות מאסר.
עשר שנים ללא זכות התכתבות, שפירושו הוצאה להורג בירייה.
אך גם בלאו-הכי הוא לא היה שורד.
הרעב מכריע את הגברים היותר חזקים.
ושרירות-הלב והגסות לא כל שכן...
כעבור עשרים שנה החל אבי להשתדל למען זיכוי שלאחר המוות.
סבא זוכה כי נמנו וגמרו שסעיף העבירה לא התקיים.
נשאלת השאלה, מה כן התקיים?
מדוע שמו קץ לחיים הפשוטים והחביבים האלה?...
אני נזכר בסבי לעתים קרובות, אף-על-פי שלא הכרנו זה את זה.
למשל, כשמישהו מחברי מתפלא:
"איך אתה יכול לשתות רום מספל?"
אני מיד נזכר בסבא.
או כשאשתי אומרת לי:
"היום אנחנו מוזמנים אל הדומברובסקים.
לפני זה אתה צריך לאכול צהריים."
ושוב אני נזכר בו.
נזכרתי בו גם בתא הכלא...
יש לי כמה תצלומים של סבא.
נכדי, כשידפדפו באלבום התמונות, יתבלבלו בינינו...
2 סבי מצד אמי ניחן במזג סוער, אפילו בקווקז הוא נחשב לחמום-מוח.
אשתו וילדיו היו נרעדים מעצם מבטו.
אם משהו הרגיז את סבא, הוא היה מכווץ את גבותיו וקורא בקול נמוך:
"אבאנאמאט!"
המלה המסתורית הזו ממש שיתקה את הסובבים.
הפילה עליהם אימה מיסטית.
"אבאנאמאט!" קרא סבא.
והס הושלך בבית.
אמי לא הצליחה לפענח את המלה הזו.
גם אני לא הבנתי זמן רב מה פירושה.
רק כשהתקבלתי לאוניברסיטה ניחשתי פתאום.
אבל לא מצאתי לנכון להסביר לאמי.
בשביל מה?..
נדמה לי שאופיו הקשה של סבי היה פרי חינוכו המיוחד.
אביו האיכר נהג להכותו בילדותו במקל.
פעם אחת הושיב אותו בדלי והורידו לתוך באר עזובה.
החזיק אותו בבאר קרוב לשעתיים.
אחר-כך הוריד לשם פרוסת גבינה וחצי בקבוק של נאפארֶאולי, יין גרוזיני.
ורק כעבור שעה הוציא משם את סבא, רטוב ושיכור...
אולי זו הסיבה שסבי נהיה כה קשוח ורגזן בבגרותו.
הוא היה גבוה, אלגנטי וגאה.
עבד כזבן בחנות הבגדים של אפשטיין.
ולעת זיקנה נהיה בעליה של החנות הזאת.
אני חוזר, הוא היה יפה-תואר.
מול ביתו התגוררו הנסיכים והנסיכות לבית צ'יקוַואידְזֶה.
כשסבא חצה את הרחוב היו אֶטֶרי, נאנה וגלאתיה הצעירות משקיפות מן החלונות.
כל משפחתו סרה למרותו ללא עוררין.
ואילו הוא סירב לסור למרותו של איש.
כולל הקדוש ברוך הוא.
הדו-קרב הראשון שניהל סבי עם האלוהים הסתיים בתיקו.
בטיפליס ציפו לרעידת-אדמה.
כבר אז היו קיימות תחנות מטאורולוגיות.
וחוץ מזה היו גם כל מיני אותות וסימנים עממיים.
הכמרים עברו מבית לבית והביאו את הבשורה לאוכלוסייה.
תושבי טיפליס לקחו את חפצי-הערך שלהם ונטשו את דירותיהם.
רבים עזבו בכלל את העיר.
הנשארים הבעירו מדורות בכיכרות.
בדירות העשירים פעלו השודדים באין מפריע.
גנבו ריהוט, כלי בית, עצי הסקה.
ורק בבית אחד בטיפליס דלק אור בהיר.
נכון יותר, באחד מחדרי הבית הזה.
וליתר דיוק - בחדר העבודה של סבי.
לא התחשק לו לנטוש את מעונו.
קרוביו ניסו לדבר על לבו, אך לשווא.
"אתה תמות, סטפאן!" אמרו לו.
סבא כיווץ את גבותיו במורת-רוח, אחר-כך קרא בקול חגיגי וקודר:
"קא-א-א-קֶם!.."
(שמשמעו, תסלחו לי - "אני מחרבן עליכם!").
סבתא הוציאה את הילדים למגרש שומם.
הם לקחו מהבית את כל הדרוש, כולל הכלב והתוכי.
רעידת האדמה החלה לפנות בוקר.
ההדף הראשון הרס את מגדל המים.
תוך עשר דקות נחרבו מאות בתים.
מעל העיר התאבכו תמרות אבק שהוורידו בשמש.
לבסוף פסקו הזעזועים.
סבתא נחפזה הביתה, לרחוב אולגינסקאיה.
הרחוב היה עמוס שברים עשנים.
מסביב התייפחו נשים, נבחו כלבים.
בשמי הבוקר החיוורים עופפו עורבים.
ביתנו כבר לא עמד על תילו.
במקומו התגלתה לעיני סבתא ערימה מאובקת של לבנים וקרשים.
בין ההריסות, בכורסה עמוקה, ישב סבי.
הוא נימנם.
על ברכיו היה מונח עיתון.
לרגליו עמד בקבוק יין.
"סטפאן," קראה סבתא, "אלוהים העניש אותנו על חטאינו!
הוא הרס לנו את הבית!.."
סבא פקח את עיניו, הביט בשעון, מחא כף לאות זירוז ופקד:
"ארוחת בוקר!"
"אלוהים השאיר אותנו ללא קורת-גג!" קוננה
סבתא.
"אה-ה-ה," הפטיר סבי.
אחר-כך ערך ספירת מלאי של הילדים.
"מה נעשה, סטפאן?
מי ייתן לנו מחסה?!.."
סבא התכעס:
"אלוהים השאיר אותנו ללא קורת-גג," הוא אמר, "ואת משאירה אותנו ללא מזון...
בֶגְלאר פומיץ' ייתן לנו מחסה.
הייתי הסנדק של שני הילדים שלו.
הבכור נהיה פושע...
בגלאר פומיץ' הוא איש טוב.
חבל רק שהוא שם מים ביין שלו..."
"אלוהים הוא רחום," אמרה סבתא חרש.
סבא הקדיר את פניו.
קימט את מצחו.
אחר-כך נזף:
"לא נכון.
אבל בגלאר הוא רחום דווקא.
חבל שהוא שם מים בנאפארֶאולי."
"אלוהים שוב יעניש אותך, סטפאן!" נבהלה סבתא.
"קא-א-א-קם!" השיב סבא.
לעת זיקנה נעשה אופיו בלתי נסבל ממש.
הוא לא נפרד ממקלו הכבד.
קרוביו הפסיקו להזמין אותו אליהם - הוא השפיל את כולם.
דיבר בגסות אפילו למבוגרים ממנו - תופעה נדירה ביותר בקווקז.
מעצם מבטו נפלו הצלחות מידי הנשים.
בשנותיו האחרונות סבא כבר לא קם.
ישב בכורסה עמוקה ליד החלון.
כשמישהו עבר בסמוך, הוא צעק:
"תסתלק מכאן, גנב!"
וידיו היו מתהדקות על גולת הארד של מקל ההליכה שלו.
מסביב לסבא סומן טווח סכנה ברדיוס של מטר וחצי.
זה היה אורך המקל שלו...
לעתים קרובות אני מנסה להבין מדוע היה סבי קדורני כל-כך?
מה הפך אותו למיזנטרופ?..
הוא היה אדם אמיד.
ניחן ביפי תואר ובבריאות טובה.
היו לו ארבעה ילדים ואשה נאמנה ואוהבת.
אולי לא היתה דעתו נוחה מן היקום עצמו, בשלמותו או בפרטיו?
מחילופי העונות, למשל?
מן החילופים הבלתי מעורערים בין חיים ומוות?
מכוח המשיכה?
מניגודי הים והיבשה?
מי יודע...
סבי נפטר בנסיבות איומות.
הדו-קרב השני שניהל עם האלוהים הסתיים בצורה טראגית.
עשר שנים הוא ישב באותה כורסה עמוקה.
בשנותיו האחרונות כבר לא נחפזו ידיו להתהדק על המקל.
רק פניו קדרו.
(הו, אילו מבט יכול היה להרוג!..)
סבא נהיה חלק מן הנוף.
פרט חשוב ומרשים של האדריכלות המקומית.
לפעמים היו העורבים מתיישבים על כתפיו...
בקצה הרחוב שלנו, מאחורי השוק, היה גיא עמוק.
בתחתיתו, מתפתל סביב חלוקי סלע אפורים ועגמומיים, התקצף פלג מים.
הלבינו שם גם עצמות סוסים מתים.
התגוללו שברי עגלות.
על הילדים נאסר להתקרב אל הגיא.
הנשים אמרו לבעליהן השיכורים, השבים לפנות בוקר:
"השבח לאל!
חשבתי כבר שנפלת לגיא..."
פעם אחת, בבוקר קייצי, קם סבא לפתע.
קם ובצעד נחרץ יצא מהבית.
כשחצה את הרחוב, עמדו אטרי, נאנה וגלאתיה צ'יקוואידזה, נשואות ושמנות, והשקיפו מן החלונות.
גבוה וזקוף שם סבא פעמיו לעבר השוק.
כשעוברים ושבים בירכוהו לשלום, לא הגיב.
בבית לא הבחינו מיד בהיעלמותו.
כפי שלא היו מבחינים מיד בהיעלמותם של עץ צפצפה, של אבן, של פלג מים.
סבא הגיע אל הגיא.
נעמד על פי התהום.
השליך הצידה את מקלו.
הרים את ידיו.
אחר-כך צעד קדימה.
כך עבר מן העולם.
כעבור דקות מספר הגיעה סבתי אל המקום בריצה.
אחריה - השכנים.
הם צעקו ובכו בקולי קולות.
רק לעת ערב נדמו בכיותיהם.
ואז, מבעד לשאון-התמיד של הנחל המתפתל סביב חלוקי הסלע הקודרים, נשמע קול מאיים, מלא בוז:
"קא-א-א-קֶם!
אבאנאמאט!.."
3 דודי רומאן סטפאנוביץ' אהב לומר:
"בגוף בריא - נפש הולמת!.."
בנעוריו הוא היה "קינטו" טיפליסי.
המלה הזו קשה לתרגום.
קינטו - זה לא בריון, לא שיכור, לא הולך בטל, אף-על-פי שהוא שותה, מתפרע ולא עובד...
אולי – פוחח?
אני מתקשה למצוא את המלה הנכונה.
לדודי היה פגיון ענק.
מנעוריו חיבב יין נאפאראולי ובלונדיניות שמנמנות...
הסגולה הראשונה במעלה של קינטו אמיתי היא חוש ההומור.
ההומור של דודי הצטיין במידה של מקוריות.
כך, למשל, כשהיה בן ארבע-עשרה, הרס דודי את חגיגות היובל של הרפובליקה הגרוזינית הסובייטית.
וכך היה המעשה.
בטיפליס נחגג בעסק גדול יובל חשוב - שבע שנים להקמת הרפובליקה.
האולם הענק של היכל התרבות על-שם קארל ליבקנכט היה מלא מפה לפה.
פקידי המפלגה הבכירים נשאו נאומים.
אחריהם עלו על הבמה נציגי המיעוטים האתניים.
את המיעוט הארמני ייצגה דודתי, אחותו של דודי.
שמה היה אַנֶליה.
להופעתה התכוננה דודה אנליה שבועיים ימים.
"זה שבע שנים..." פתחה.
האולם נדם.
"זה שבע שנים..." חזרה הדודה.
באולם נשמע צלצול מפתחות.
מישהו התגנב בין השורות על קצות האצבעות.
"זה שבע שנים..." קראה בקול מאושש דודה
אנליה.
עיניו של הגנרליסימוס בדיוקן שמאחורי גבה הצטמצמו בערמומיות.
השתררה דממה גמורה.
ואז נשמע באולם קולו הנמרץ של דודי:
"זה שבע שנים שאנליה לא מצליחה למצוא חתן..."
הדודה אנליה ירדה מתייפחת מן הבמה.
הדוד רומאן עוכב לעשרים וארבע שעות במשטרה.
עוד לפני המלחמה החליט דודי להתקבל לאוניברסיטה ולהיעשות פילוסוף.
החלטה טבעית לאדם שאין לו מטרה קונקרטית בחיים.
כל האנשים שתחושת החיים שלהם סתומה ומעורפלת חולמים לעסוק בפילוסופיה.
דוד רומאן הגיש את מועמדותו לאוניברסיטה.
והלך להיבחן בספרות רוסית.
הוא פנה אל הנבחנים שיצאו מהכיתה ושאל:
" " סליחה, חביבי!
איזו שאלה הוצאת בגורל?"
"פושקין," אמר האחד.
"מצוין!" קרא הדוד.
"את זה בדיוק לא למדתי."
"לרמונטוב," אמר השני.
"מצוין!" קרא דודי.
"את זה בדיוק לא למדתי."
"גוגול," אמר השלישי.
"מצוין!" קרא דודי.
"את זה בדיוק לא למדתי."
לבסוף הגיע תורו של הדוד רומאן.
הוא צעד לעבר השולחן, הוציא כרטיס מהערימה וקרא:
"דרכו האמנותית של גריבויידוב".
"אוי!
איזה אסון!" צעק הדוד.
"את זה בדיוק לא למדתי..."
כשפרצה המלחמה, שמח הדוד שמחה גדולה.
במלחמה הוקירו אנשים כמוהו.
גם בעתות שלום אהב דודי להתקוטט.
הוא שב מהמלחמה כרב-סרן.
המלחמה עשתה ממנו בן-אדם.
כמו כל רבי-הסרנים בדימוס, דודי היה ממונה על אמצעי הבטיחות בבית החרושת "קרן" (סגני-האלופים עמדו בראש אגפי-כוח-אדם).
אפשר שהוא התמצא באמצעי בטיחות.
בהחלט ייתכן.
אך כל מרצו הופנה לטיפוח של הכושר הגופני בקרב הפועלים.
דודי אירגן תחרויות שחייה קולקטיביות.
עמד בראש תחרויות הסקי המסורתיות.
הנהיג משחקי כדורעף.
פורסמו עליו כתבות בעיתונים.
בגיל שישים ושלוש הצטיין דודי בסקי והיה יוצא מכל תיגרה וידו על העליונה.
"בגוף בריא - נפש הולמת!" היה חוזר ואומר.
לי בז הדוד רומאן מעומק לבו.
לא עשיתי התעמלות בוקר.
לא שפכתי על עצמי מי קרח.
ובכלל שנאתי תנועות נמרצות מדי.
ואם דיבר אלי מישהו בגסות, השתדלתי להתפשר עמו.
בעצם, דיברו אלי בגסות רק לעתים רחוקות.
שלוש פעמים במשך כל חיי.
ובכל שלוש הפעמים היה זה דודי רומאן.
"אינטליגנט!" הטיח בי.
"נקבה!
שבלול גוסס!.."
לשאלה מי הסופר האהוב עליו, דודי ענה מיד;
"מרטין אידן." (גיבור ספרו של ג'ק לונדון)
על ניצחונותיו בתיגרות ובקרבות-אגרופים היה מדבר שעות על שעות.
הרבה מזה, יש לציין, היה פרי דמיונו.
כשחקרתי אותו על קורותיו במלחמה, שתק דודי בעקשנות.
הוא לא אהב לדבר על זה.
אין לי מושג למה.
היו לו ילדים מאנה גריגורייבנה סוחרבה.
בן ובת.
דודי ביקר אותם באופן סדיר.
בדק את מחברותיהם, חתם ביומני בית הספר שלהם.
ולא שכח לחזור:
"בגוף בריא - נפש הולמת!"
פעם טרחה אנה גריגורייבנה במטבח.
הילדים שיחקו עם אביהם.
לפתע תקע דודי נפיחה.
הילדים פרצו בצחוק רם.
לשמע ההמולה הופיעה אנה גריגורייבנה מן המטבח, היא נעצרה בדלת, שילבה את ידיה על חזה ואמרה בחשיבות:
"בכל זאת, הילדים זקוקים לאב!
תראה כמה הם עליזים, איך הם מתלוצצים, צוחקים..."
לדוד רומאן היתה אשה - גלינה פבלובנה.
היא הגדירה את עצמה כעובדת שירותי הרפואה.
דודי אהב וכיבד אותה, מאחר שחלקה איתו את משנתו הפילוסופית:
"בגוף בריא - נפש הולמת."
פעם נשמע צלצול בדלת דירתם.
דודי היה בעבודה.
ואילו גלינה בדיוק הגיעה הביתה לארוחת הצהריים.
והנה צילצלו בדלת.
"מי זה?" שאלה גלינה.
קול גברי ענה:
"תנו כוס מים לאשה הרה."
הדלת נפתחה וגבר מגודל צעד פנימה.
הוא הוציא שופין מחודד, ובלי להוציא הגה הכה בבטנה של גלינה.
היא הסתערה לעבר מכשיר הטלפון.
בעודה מאבדת את הכרתה, הספיקה לצעוק:
"רומָה!
הצילו!
רוצחים..."
הדוד הגיע במשאית כעבור שלושים דקות.
גלינה כבר הוחשה באמבולנס לבית חולים.
השכנים תפסו את הפושע.
כשכפתו את ידיו, הוא צחק.
המניעים למעשיו נותרו עלומים.
אולי היה סתם מניאק...
דודי בכה כל הערב.
וכאשר גלינה שוחררה מבית החולים, רכש כלבת רועים.
שמה היה גולדה.
בכך ניכר חוש ההומור של דודי, בתוספת נופך דקיק של אנטישמיות.
ארמנים רבים (בייחוד הארמנים הגרוזיים) לא מחבבים יהודים.
אף שהגיוני יותר מצידם היה לא לחבב רוסים דווקא, או גרוזינים, או תורכים.
גם היהודים לא נוטים חסד רב לארמנים.
נראה שהמצורעים נוטים שלא לחבב מנודים אחרים.
הם מעדיפים לחבב את מי ששולט בהם.
או לכל הפחות - עצמם...
לכלבה קראו גולדה.
בתחילה היא היתה גורה מתוקה ומגושמת.
אחר-כך גדלה, השתתפה בתערוכות.
אפילו קיבלה איזו מדליה.
ואחר-כך, לפתע-פתאום, ללא שום סיבה, נשכה את גלינה באכזריות.
דודי רצה לירות בכלבה, אך גלינה הניאה אותו מכך.
גולדה נמסרה לכלבייה.
דוד רומאן עדיין הקפיד לעשות התעמלות בוקר, היה תמיר וזקוף.
עדיין היה בכוחו לקפוץ על חשמלית נוסעת וללמד לקח לכל בריון.
אבל בריונים לא ניקרו על דרכו, והחשמליות בעיר מעטות מאוד...
והנה הודיעו לי שהדוד מאושפז בבית חולים פסיכיאטרי.
גלינה פבלובנה אמרה "בקלינקה של עצבים", אבל זה היה בית חולים פסיכיאטרי, ולא שום דבר אחר.
נסעתי לפארק אודֶלְני.
כמה מבנים סטנדרטיים חומים, מוקפים בעצים ושיחים קמלים.
בשבילים טיילו המאושפזים בחלוקים אפורים זהים.
החלוקים היו גדולים מדי או קטנים מדי.
כאילו בכוונה חילקו לגבוהים מידות קטנות, ולנמוכים ולכחושים - ענקיות.
רוב המאושפזים טיילו בגפם.
אחדים נופפו בידיהם באיפוק ובייאוש.
לא חשתי פחד, רק חמלה.
לבסוף קראו לדודי.
למרבה הפליאה נראה הדוד חיוני ונמרץ.
אפילו השתזף קצת.
סיפר שהאוכל טוב.
והעיקר, מרשים להם לשהות הרבה באוויר הצח.
אחר-כך דודי התקרב אלי, הביט בחשש לצדדים ואמר בלחישה:
"תקשיב לי טוב.
המשקפופרים רקמו מזימה אדירה..."
"מי?" לא הבנתי.
הדוד לא השיב.
והמשיך במין להט עולץ:
"זה יהיה נורא יותר מליל ברתולומיאוס..."
התבלבלתי.
לא הייתי מוכן לזה.
לא ידעתי מה לעשות.
לחלוק עליו או להסכים.
על פנינו חלף צעיר עם מיכל מים בידיו.
ליד הברז השחירה הכתובת;
"מים."
דודי פלט שריקה.
הצעיר נעלם מאחורי העצים.
"יישפך דם!" הניד דודי בראשו.
מרוב אימה התחלתי לשחק איזה תפקיד משונה.
"אולי הכל יעבור בשלום?" אמרתי.
"אל תצפה לרחמים," חלק עלי דודי חרש, "יהיו כאלה שיחוסלו, יהיו כאלה שיוכרחו לחתום.
אבל יש לי רעיון.
תקשיב טוב."
הדוד שוב רכן אלי, קרץ בערמומיות ואמר:
"כל תוכנית, גאונית ככל שתהיה, יש בה פרצה.
והשרשרת הזו נקרעת במקום הכי פחות צפוי.
תזוזה הכי קטנה - וכל הקלפים נטרפים...
חוקי המשחק משתבשים, כמו שאומרים...
העניין הוא שזה צריך להיות מהלך לגמרי לא צפוי...
ואני גיליתי אותו.
תקשיב טוב."
דודי הפסיק לחייך והחל לדבר כמו קצין, בקיצור ובתקיפות:
"המהלך הראשון הוא העיקרי.
השני - ליתר ביטחון.
למקרה של כישלון.
אל תרשום," קטע את דבריו.
"בסדר," אמרתי.
"וזכור:
הכלל הראשון הוא לעשן סיגריות ללא פילטר, וללא פילטר בלבד.
השני - ללבוש שני זוגות תחתונים בו-זמנית..."
הדוד חכך את ידיו ופרץ בצחוק חוגג-ניצחון.
"הבנת?" הוא שאל.
"כן," עניתי.
"התוכנית חייבת להישאר סודית.
אף מלה, אפילו לא לקרובים ביותר.
אחרת הכל אבוד.
חכו להוראות הבאות שלי.
ועכשיו אני צריך לזוז.
תהיה בריא.
תודה על הפירות...
אם כי הם יוצרים אשליה של מים זכים..."
והוא עזב את המקום, בחלוקו העלוב, בהילוך ספורטיבי קליל...
כעבור חודש דודי החלים.
התראינו בחגיגות משפחתיות.
הדוד הצטחק בביישנות.
הוא סיפר שכל יום הוא מקיף בריצה את המכללה להנדסת העץ.
מרגיש בריא ומלא מרץ יותר מאי-פעם.
במיוחד בשבילו הוכנו ירקות מגוררים.
לידו ישבה גלינה פבלובנה.
על ידיה הגלידו הצלקות מנשיכות הכלבה.
ניסיתי לתאר לי את דודי רץ השכם בבוקר לאורך גדר המכללה.
אלוהים אדירים, לאן?!..
4 חייו של הדוד ליאופולד היו אפופים ערפל אקזוטי.
היה בו משהו מגיבוריהם של מיין ריד ופֶנימור קופֶר.
שנים רבות הלהיב גורלו את דמיוני.
אבל עכשיו זה כבר מאחורי.
אך לא נקדים את המאוחר.
שלושה בנים היו לסבי היהודי (ואל תניחו לפתיחה האֶפית הזו להביך אתכם).
ושמותיהם ליאופולד, דונאט ומיכאיל.
לצעיר שבהם, ליאופולד, העניקו שם זר - כאילו ראו את הנולד, כמו הביאו בחשבון את הביוגרפיה הקוסמופוליטית שנועדה לו.
מקורו של השם דונאט הוא באלטי-ליטאי, לא לגמרי ברור (מה שהולם את מצבו הלא-ברור של אבי, שהיגר מרוסיה בגיל שבעים ושתיים).
הבן ששמו פרבוסלבי טהור - מיכאיל - נפטר משחפת בלנינגרד הנצורה.
תסכימו איתי שהשם הפרטי קובע במידה רבה את אופיו ואפילו את חייו של אדם.
אנטולי הוא כמעט תמיד חוצפן ואיש-מדון.
בוריס - רגזן נוטה להשמנה.
גלינה - תככנית וולגרית וצעקנית.
זויה - אם חד-הורית.
אלכסיי - טוב לב וחלש אופי.
בשם גריגורי אני שומע נימה של סיפוק חומרי.
בשם מיכאיל - נבואה עמומה של מוות מוקדם וטראגי (תחשבו על לרמונטוב, קולצוב, בולגקוב...)
וכן הלאה.
מיכאיל גדל מסוגר ומתבודד.
הוא חיבר שירים.
ארגן במזרח הרחוק קבוצה פוטוריסטית.
מאייקובסקי עצמו כתב לו מכתב ידידותי, בוטה במידה.
לאבי יש שני ספרים שחוברו בידי אחיו הבכור.
הראשון נקרא "מ-ו-ו".
את שמו של השני שכחתי.
הוא כולל נוסחה מתמטית מורכבת.
השירים בו די משונים.
שיר לירי אחד מסתיים כך:
רעד בי חלף, ועלה בי החשק לדפוק את המצח בקיר וליפול..."
אחת הביקורות על הספר שנשתמרה עד היום כללה משפט בוטה שנחרט בזיכרוני:
"שלח טיפש להתפלל לאלוהים, והוא ידפוק לעצמו את המצח!.."
מיכאיל היה איש מסוגר מאין כמותו.
קרובי המשפחה אף לא העלו בדעתם במה הוא עוסק.
פעם, בבגרותם, נתקלו האחים דונאט ומיכאיל זה בזה מאחורי הקלעים של האמפיתיאטרון בבריאנסק.
התברר, ששני האחים השתתפו באותה תוכנית בידור.
דונאט תרם פזמונים היתוליים, מיכאיל הופיע בקטעי קריאה אמנותית.
האחים הגדולים נמשכו אל הספרות ואל האמנות.
הצעיר, ליאופולד, בחר עוד בילדותו בדרך שונה, בטוחה יותר.
ליאופולד היה נוכל.
בגיל ארבע-עשרה סיפסר בסיגרים בשטח הנמל.
קנה אצל מלחים זרים סיגרים בשביל המסעדה הלילית של האחים אורין.
אחר-כך עבר לגרביים ולקוסמטיקה.
אם התבקש, ליווה תיירים מחוץ-לארץ לבית הבושת ברחוב קוסאיה.
בד-בבד התאמן באיגרוף במועדון "איקרוס".
ובימי ראשון ניגן בחצוצרה בגן העירוני.
בגיל שמונה-עשרה ביצע ליאופולד את התרמית האמיתית הראשונה שלו.
וכך היה המעשה.
לאחת החנויות המרכזיות בעיר נכנס צעיר צנוע ועגמומי ובידיו כינור עטוף בעיתון מקומט.
הצעיר פנה לבעל החנות, טאנאקיס:
"גשם נורא בחוץ.
אני פוחד שהכינור שלי יירטב.
אפשר להשאיר אותו כאן לזמן-מה?"
"למה לא," ענה באדישות טאנאקיס.
כעבור שעה נכנס לחנות תייר מגונדר עם שפם ענקי בצבע ג'ינג'י חשוד.
שעה ארוכה סקר את הסחורה על המדפים.
אחר-כך הושיט את ידו, הסיר את העיתון המקומט וצעק:
"לא ייתכן!
אני לא מאמין!
זה חלום!
תעירו אותי!
איזה מזל - סטרדיוואריוס אמיתי!
אני קונה את זה!"
"הוא לא למכירה," אמר טאנאקיס.
"אבל אני מוכן לשלם כל מחיר!"
"נורא מצטער..."
"חמישה-עשר אלף במזומן!"
"נורא מצטער, מסייה..."
"עשרים!" צעק התייר.
פניו של טאנאקיס הוורידו מעט:
"אדבר עם הבעלים."
"תקבל דמי תיווך נדיבים.
הרי זה סטרדיוואריוס אמיתי!
הו, אל תעירו אותי, אל תעירו!.."
כעבור זמן קצר חזר לחנות הצעיר החיוור.
"באתי לקחת את הכינור."
"תמכור לי אותו," אמר טאנאקיס.
"לא יכול," השיב הצעיר בעצב, "ממש לא.
זו מתנה מסבא שלי.
אין לי שום חפצי ערך מלבדו."
"אשלם לך אלפיים במזומן."
הצעיר היה על סף הבכי.
"מצבי הכלכלי באמת גרוע.
הכסף הזה עשוי להועיל לי מאוד.
הייתי יכול לנסוע למעיינות המרפא, כפי שהמליץ לי דוקטור שוורץ.
ובכל זאת - לא, אי אפשר...
זו מתנה..."
"שלושת אלפים," אמר בעל החנות.
"אבוי, אי אפשר!"
"חמישה?" נבח טאנאקיס.
הוא עשה חישוב נכון במוחו.
"אתן לנער הזה חמשת אלפים.
התייר ישלם לי עשרים אלף, לא כולל דמי תיווך.
בסך הכל..."
"סלח לי, סבא," גנח הצעיר, "סלח לי ואל תכעס עלי.
הנסיבות מאלצות אותי..."
טאנאקיס כבר ספר את השטרות.
הצעיר נשק לכינור.
אחר-כך, כמעט מתייפח, עזב את החנות.
טאנאקיס חכך את ידיו בהנאה...
הצעיר נעצר מאחורי הפינה.
ספר בקפדנות את הכסף.
אחר-כך הוציא מכיסו שפם ג'ינג'י ענקי, השליך אותו לתעלה והלך לו...
כעבור חודשים אחדים ברח ליאופולד מן הבית.
הגיע בבטן אוניית נוסעים לסין.
בדרך נשכה אותו חולדה.
מסין הוא עבר לאירופה, והתיישב בבלגיה, משום- מה.
סבא איסאק הזועף לא קרא את הגלויות ששלח.
"מַלאכַמווֶס," אמר סבא, "פרא אודום." (כך במקור,
בעברית אשכנזית:
מלאך המוות, פרא אדם) כאילו שכח על קיומו של ליאופולד.
סבתא בכתה והתפללה במסתרים.
"בבלגיה הזאת יש בטח רק גויים," חזרה ואמרה.
עברו שנים אחדות.
הורד מסך הברזל.
שוב לא הגיעו ידיעות מליאופולד.
אחר-כך הגיע מטעמו פלוני מוניה.
התגורר אצל סבא וסבתא שבוע ימים.
סיפר שליאופולד עוסק במסחר.
מוניה התפעל מתוכניות החומש הסובייטיות.
לא הפסיק לזמר:
"טוס, קטר, טוס ודהר!.." ועם זאת היה
חסר-חינוך להחריד.
צריחותיו מבית השימוש:
"פאפיר!
פאפיר!" (נייר!
יידיש) נשמעו בכל הדירה.
סבתא היתה תוחבת לו עיתון דרך הסדק.
אחר-כך מוניה עזב.
כעבור זמן קצר הוצא סבא להורג בתור מרגל בלגי.
הבן הצעיר נשכח מלב למשך עשרים שנה.
בשנת שישים ואחת אבי נכנס במקרה לסוכנות הטלגרף המרכזית.
קשר שיחה עם אחת הפקידות.
זו סיפרה לו כי יש כאן כתובות ומספרי טלפון של כל הבירות האירופאיות.
אבי פתח את מדריך הטלפון של בריסל.
ומיד גילה בו את שם משפחתו, שלא נמנה עם הנפוצים...
"אני יכול להזמין שיחה?"
"כמובן," היתה התשובה.
כעבור שלוש דקות היתה בריסל על הקו.
קול מוכר הגה בבהירות:
"הלו!"
"ליאופולד!" הצטעק אבי.
"חכה רגע, דודיק," אמר ליאופולד, "אכבה את הטלוויזיון..."
האחים החלו להתכתב.
ליאופולד כתב שיש לו אשה - הלנה, בן, רומאנו, ובת מוניק.
וגם פודל בשם איגור.
שיש לו "עסק פרטי".
שהוא סוחר במכונות כתיבה ובנייר.
שהנייר מתייקר, וזה בסדר גמור מצידו.
שלמרות זאת האינפלציה כמעט רוששה אותו.
את העוני שלו ליאופולד תיאר כך:
"הבתים שלי זקוקים לשיפוץ.
צי המכוניות לא חודש זה ארבע שנים."
מכתביו של אבי נשמעו הרבה יותר אופטימיים:
"אני סופר ובמאי.
מתגורר בדירה לא גדולה ונעימה (הוא התכוון לחדרון הזעיר שלו שנחצה במחיצה של דיקט).
אשתי נסעה במכונית למדינות הבלטיות (ובאמת, אשת אבי נסעה באוטובוס של האיגוד המקצועי לריגה, לקנות גרביונים).
ומה זה אינפלציה, אין לי אפילו מושג..."
אבי העתיר על ליאופולד שלל מזכרות.
שלח לו שייטת שלמה של קערות וכפיות עץ.
העתק של סמובר שהיה שייך ללב טולסטוי.
כמה פסלונים מאבני אוראל.
מהדורה חגיגית של "קובזאר" מאת שבצ'נקו בגודל של מצבה.
ליאופולד לא נשאר חייב ושלח לאבי ממחטה צחורה באריזה נאה.
אחר-כך הוא שלח לאבי חולצת טי ועליה הכתובת "צמיגי אדי שפירא".
אבי לא נכנע.
הוא התקשר למכר ששימש כפקיד בעירייה, והשיג בפרוטקציה מזכרת ייחודית - גוש סוכר שמשקלו שמונה קילו.
עטוף בנייר משי כחול.
פגז ממש.
וכתובת עתיקה:
"מבית- המסחר של סוחר הגילדה הראשונה, ילפידיפור פומין."
את פקיד העירייה צריך היה להשקות קוניאק.
המזכרת הייחודית נשלחה לליאופולד.
כעבור חודשיים הגיעה הודעה מן הדואר על חבילה מחוץ-לארץ.
משקלה, צוין בהודעה - עשרה וחצי קילוגרם.
המכס - שישים ושמונה רובלים.
אבי לא ידע את נפשו מרוב צהלה.
בדרך לדואר דימיין:
"רשמקול...
מעיל צמר...ויסקי..."
"כמה, לדעתך, שוקל מעיל צמר?"
"בערך שלושה קילו," עניתי.
"זאת אומרת, הוא שלח שלושה מעילים..."
הפקיד בדואר המרכזי הוציא אלינו ארגז כבד.
"ניקח מונית," אמר אבי.
לבסוף הגענו הביתה.
אבי, מצטחק בעצבנות, שלף אזמל.
מכסה הדיקט ניתק בצוויחה.
"אידיוט!" גנח אבי.
בארגז גילינו עשרה קילו סוכר צהבהב...
כעבור שמונה שנים נאלצתי להגר עם אמי.
הגענו לאוסטריה.
בעל בית המלון, ריינהארד, היה מאוד חביב כלפינו.
מדי בוקר הגישו לנו תה עם לחמניות חמות וריבה.
מדי בוקר בעל המלון הקפיד לשאול:
"תרצה כוסית וודקה?.."
חוץ מזה, הוא נתן לנו מקלט רדיו וטוסטר חשמלי.
בערבים גילגלנו שיחה מפעם לפעם.
נודע לי שריינהארד עבר מהחלק המזרחי למערב.
שהוא מהנדס בניין במקצועו.
שהעבודה במלון מכבידה עליו, אם כי שכרה בצידה.
"אתה נשוי?" שאלתי.
"אריקה גרה בזלצבורג."
"יש הטוענים שנישואין על סף גירושין הם היציבים ביותר."
"כבר עברתי את הסף הזה.
ובכל זאת, אני נשוי...
זה מפליא אותך?"
"לא," אמרתי.
"היית חבר מפלגה?"
"לא."
"וחבר בברית הנוער הקומוניסטי?"
"כן.
זה היה אוטומטי."
"אני מבין.
המערב מוצא חן בעיניך?"
"אחרי הכלא הכל מוצא חן בעיני."
"אבי נעצר ב- 40'.
הוא כינה את היטלר 'בְרָאונֶס שְוַויין." (חזיר חום).
"הוא היה קומוניסט?"
"לא.
הוא לא היה 'קומי'.
ואפילו לא היה אדום.
סתם אדם משכיל.
ידע לטינית...
אתה יודע לטינית?"
"לא."
"גם אני לא.
וגם ילדי לא ידעו.
וחבל...
לדעתי, לטינית ורוד סטיוארט לא מסתדרים יחד."
"מי זה רוד סטיוארט?"
"סכיזופרן עם גיטרה.
תרצה כוסית וודקה?"
"למה לא."
"אביא סנדוויצ'ים."
"זה מיותר."
"אתה צודק."
מווינה כתבתי לליאופולד.
דודי התקשר למלון.
אמר שיגיע בטיסה בסוף השבוע.
בשבת, ליתר דיוק.
הודיע שיתאכסן ב"קוליזאום".
ביקש ממני לא לאכול ארוחת בוקר בשבת.
"אזמין אותך למסעדה טובה," אמר.
בבוקר ישבתי בלובי של "קוליזאום".
המלון הזה היה מפואר בהרבה משלנו.
באולם טיילו כלבים טהורי גזע.
עובד-המלתחה דמה לשחקן קולנוע.
בדיוק באחת-עשרה ירד דודי.
ליאופולד דמה מאוד לאבי - גבוה, אלגנטי, עם שיניים תותבות יפות.
לידו הלכה אשה צעירה למראה.
ידעתי שעלי לחבק את האיש הזה, הזר לי, בעצם.
התחבקנו.
נשקתי לידה של הלנה, שהחזיקה מטרייה.
"איזה ענק אתה!" קרא ליאופולד.
"ואיפה אמא?"
"היא לא בריאה."
"כמה חבל!
ראיתי צילומים שלה.
אתה דומה לה מאוד."
הושטתי לו חבילה.
בתוכה היו איקרה, בבושקות מעץ ומפת שולחן מפשתן.
"תודה!
נשאיר את הדברים אצל השוער.
גם לי יש מתנות בשבילכם...
ועכשיו נלך למסעדה.
אתה אוהב מסעדות?"
"לא חשבתי על זה."
"יש שם מוסיקה נעימה, נשים יפות..."
הלכנו לעבר מרכז העיר.
ליאופולד דיבר בלי הרף.
הלנה חייכה בשתיקה.
"תראה כמה מכוניות!
ראית אי-פעם מכוניות תוצרת חוץ?"
"בלנינגרד יש הרבה תיירים..."
"וינה - עיר קטנה.
גם בריסל, בעצם.
בארצות הברית יש הרבה יותר מכוניות.
ואיזה חנויות יש שם!
בלנינגרד יש חנויות גדולות?"
"חנויות דווקא יש," אמרתי.
"איזה ענק אתה, בכל זאת!
נשים בטח אוהבות אותך?"
"זה יתברר בקרוב."
"אני מבין.
אשתך בארצות הברית.
ביקרנו אותה ברומא.
היתה לה שקית ניילון במקום תיק יד.
נתתי לה במתנה תיק משובח, בשישים דולר...
עצור!
נאכל פה.
נראה לי שזו מסעדה טובה."
נכנסנו, הורדנו את המעילים, התיישבנו ליד החלון.
ברקע התנגנה מוסיקה שקטה, סתמית.
נשים יפות לא ראיתי שם.
"תזמין מה שאתה רוצה," הציע ליאופולד.
"אולי סטייק, או בשר ציד?"
"לא משנה לי.
מה שנראה לך."
"איזה מעדן, אולי?
אתה אוהב מעדנים?"
"לא יודע."
"אני מאוד אוהב מעדנים.
אבל הכבד שלי לא בריא.
אזמין לך פשטידת דגים וקצת אספרגוס."
"מצוין."
"מה תשתה?"
"וודקה אולי?"
"מוקדם מדי.
לדעתי - יין לבן או תה."
"תה," אמרתי.
"וגלידת פיסטוקים."
"מצוין."
"מה תשתי?" פנה ליאופולד לאשתו.
"וודקה," אמרה הלנה.
"מה?" שאל ליאופולד.
"וודקה, וודקה, וודקה," חזרה הלנה.
הגיע מלצר - שחור-שיער, מוצק, כנראה הונגרי או יוגוסלבי.
"זה האחיין שלי, מרוסיה," הציג אותי ליאופולד.
"רגע אחד," אמר המלצר.
הוא נעלם.
המוסיקה נדמה.
נשמע לחשוש קל.
ופתאום שמעתי את האקורדים המאוסים של "תחת שמי מוסקבה".
המלצר הופיע שוב.
פרצופו זרח מנחת.
"אני מודה לך," אמרתי.
"הוא יקבל תשר טוב," לחש לי ליאופולד.
המלצר רשם את ההזמנה.
"כן, כמעט שכחתי," קרא ליאופולד.
"תגיד, איך מתו ההורים שלי?"
"סבא נעצר לפני המלחמה.
סבתא רעיה נפטרה בארבעים ושש.
אותה אני זוכר קצת."
"נעצר?
על מה?
הוא היה נגד הקומוניסטים?"
"לא חושב."
"אז על מה עצרו אותו?"
"סתם ככה."
"אלוהים, איזו ארץ פראית," אמר ליאופולד בקול עמום.
"תסביר לי את זה."
"אני חושש שלא אצליח.
עשרות ספרים נכתבו על כך."
ליאופולד ניגב את עיניו במטפחת.
"אני לא יכול לקרוא ספרים.
יש לי יותר מדי עבודה...
הוא מת בכלא?"
לא התחשק לי לספר שסבא הוצא להורג.
וגם לא הזכרתי את מוניה.
בשביל מה?..
"איזו ארץ פראית!
הייתי בארצות הברית, בישראל, חרשתי את כל אירופה...
אבל לרוסיה לא אסע.
יש שם רק שחמט, בלט ו'העורב השחור'...
(ניידת המשטרה) אתה אוהב שחמט?"
"לא במיוחד."
"ובלט?"
"אני לא כל-כך מתמצא בזה."
"זה כל מיני קשקושים עם רוחות רפאים," הסביר דודי.
אחר-כך שאל:
"אביך רוצה להגיע הנה?"
"אני מקווה."
"מה הוא יעשה כאן?"
"יזדקן.
בארצות הברית הוא יקבל גמלה קטנה."
"קשה לחיות טוב מהכסף הזה."
"לא נמות מרעב," אמרתי.
"אביך רומנטיקן.
בילדותו הוא קרא המון.
ואני בדיוק להפך, גדלתי בריא לגמרי...
טוב שאתה דומה לאמך.
ראיתי צילומים שלה.
אתם דומים מאוד..."
"אנשים אפילו מתבלבלים בינינו," אמרתי.
המלצר הביא את הגלידה.
דודי הנמיך את קולו:
"אם אתה זקוק לכסף, תגיד."
"אנחנו מסתדרים."
"ובכל זאת, אם תזדקק לכסף, תודיע לי."
"בסדר."
"ועכשיו בוא נעשה סיור בעיר.
אזמין מונית..."
מה שמצא חן בעיני אצל דודי - הוא נע ממקום למקום בקצב מסחרר.
ובכל מקום שהגענו אליו, הוא חזר ואמר:
"עוד מעט נאכל צהריים."
אכלנו צהריים במרכז העיר, על גזוזטרה.
ברקע ניגנה רביעייה הונגרית.
הדוד רקד עם אשתו באלגנטיות ובחן.
אחר-כך ראינו שהלנה התעייפה.
"ניסע למלון," אמר ליאופולד.
"יש לי מתנות בשבילך."
במלון ניצלה הלנה את ההזדמנות שבעלה התרחק ולחשה:
"אל תכעס.
הוא אדם טוב, אבל פרימיטיבי."
נורא התבלבלתי.
אפילו לא ידעתי שהיא מדברת רוסית.
התחשק לי לשוחח איתה.
אך היה כבר מאוחר.
חזרתי הביתה קרוב לשבע.
בידי נשאתי חבילה.
ביעבעו בה חרישית מי קולון בשביל אמא.
את העניבה ואת כפתורי החפתים הכנסתי לכיס.
הלובי היה שומם.
ריינהארד התעסק עם מחשב כיס.
"אני רוצה להחליף את הלינוליאום," הוא אמר.
"רעיון לא רע."
"בוא נשתה משהו."
"ברצון."
"החבר'ה מאיגוד יוצאי צ'כיה לקחו את כל הכוסיות.
אתה יכול לשתות מכוסות נייר?"
"יצא לי לשתות גם מנרתיק משקפיים."
ריינהארד זקף את גבותיו בהוקרה.
שתינו כוס ברנדי.
"אפשר גם ללון כאן," הוא אמר, "רק שהספות צרות."
"יצא לי לישון גם בכיסא גינקולוגי."
ריינהארד הביט בי עוד ביתר הוקרה.
שתינו שוב.
"החלטתי לא להחליף את הלינוליאום," הוא אמר.
"שיניתי את דעתי, כי קץ העולם הגיע."
"זה נכון," אמרתי.
"שבעה מלאכים ושבעה שופרות בידיהם, כבר עומדים הכן."
מישהו הקיש בדלת.
"אל תפתח," אמר ריינהארד.
"זה הסוס החיוור...
ופרש ושמו - מוות."
שתינו שוב.
"אני צריך לזוז," אמרתי.
"אמא דואגת."
"תהיה בריא," בקושי הצליח להגות ריינהארד, "צ'או.
ויחי החלום!
כי החלום הוא חוסר מעש.
וחוסר מעש הוא המצב המוסרי היחיד.
כל פעילות היא ריקבון...
צ'או!"
"היה שלום," אמרתי, "החיים אבסורדיים!
ולו רק מפני שבחור גרמני קרוב לי הרבה יותר מהדוד שלי, עצמי ובשרי..."
עם ריינהארד התראיתי אחר-כך יום-יום.
למען האמת, אין לי מושג אפילו איך הוא נכנס לסיפור הזה.
הרי רציתי לספר על אדם אחר לגמרי.
על דודי ליאו...
כן, את הלינוליאום הוא בכל זאת החליף.
את ליאופולד לא פגשתי יותר.
זמן-מה התכתבתי איתו.
אחר-כך נסענו לארצות הברית.
ההתכתבות נפסקה.
אולי אשלח לו גלויה לחג המולד.
5 בהתחלה היתה דודה מארה פקידת משלוחים.
אחר-כך עלתה בסולם הדרגות ונעשתה סדרית בדפוס.
אחר-כך - מגיהה.
וכעבור עוד איזה זמן - מזכירת המערכת.
לבסוף ערכה כל חייה ספרים של אחרים.
הדודה ערכה את ספריהם של הרבה סופרים מעולים:
טינייאנוב, למשל, זושצ'נקו, פורש...
אם לשפוט על-פי ההקדשות, זושצ'נקו רחש לה אהדה.
שוב ושוב הודה לה על העבודה המשותפת.
הדודה היתה אשה מרשימה.
ביופיה הארמני, האקזוטי, היה משהו כוזב.
כמו בנוף הררי או בשיריו הרומנטיים של לרמונטוב.
הדודה היתה שנונה ובעלת כושר התבוננות.
היה לה זיכרון טוב.
הרבה ממה שסיפרה נחרט בזיכרוני לתמיד.
אני נזכר, למשל, בסיפור הקטן הזה:
פעם היא פגשה ברחוב את מיכאיל זושצ'נקו.
הסופר כבר נקלע לתקופה קשה (כלומר, כבר נרדף בידי השלטונות הסובייטים).
הוא הפנה את ראשו הצידה וחלף על פניה במהירות.
הדודה השיגה אותו ושאלה:
"למה לא אמרת לי שלום?"
זושצ'נקו הצטחק ואמר:
"סלחי לי.
אני עוזר לחברים שלי לא לומר לי שלום..."
הדודה ערכה את יורי גרמן, קורנילוב, סייפולין.
באותו יום נורא שאירע בו אי הצדק העולמי, ועל הגולגותא נצלב ישוע הנוצרי בין שודדים – באותו יום כבר משעות הבוקר המוקדמות ביותר, נתקף הסוחר הירושלמי בן-טוביה בכאב שיניים בלתי נסבל.
זה התחיל ערב קודם לכן:
כאב עמום בלסת הימנית, ושן אחת, האחרונה לפני שן הבינה, כמו התרוממה, ולכשנגעה בה הלשון, הפיקה תחושת כאב עמומה.
אבל אחרי האוכל שכך הכאב בשן לגמרי, ובן-טוביה שכח ממנה לחלוטין ונרגע, הוא עשה עסקה רווחית ביום ההוא, החליף את החמור הזקן שלו באתון צעירה וחזקה, ועל כן היה עליז מאוד ולא הקדיש תשומת לב לסימנים מבשרי רעה.
ושנתו היתה טובה מאוד וחזקה, אבל ממש לפני עלות השחר, החל דבר מה לטרוד את מנוחתו, כאילו מישהו קרא לו באיזה עניין חשוב מאוד, וכשהתעורר בן-טוביה בזעף, כאבו שיניו.
הן כאבו בגלוי ובזדון, בכל עוצמת החדות של כאב קודח.
וכבר לא היה אפשר להבין אם כאבה אותה השן מאמש, או שמא הצטרפו אליה גם אחרות:
הפה והראש נמלאו בתחושה הנוראה של הכאב, כאילו הכריחו את בן-טוביה ללעוס אלף מסמרים חדים מלוהטים.
הוא לגם לגימת מים מכד חרס, ולרגע שככה חריפות הכאב, השיניים התעוותו והתנודדו כגלים, והתחושה היתה נעימה אפילו, בהשוואה לקודמתה.
בן-טוביה נשכב שוב, נזכר באתון החדשה וחשב כמה היה מאושר אילולא השיניים האלה, ורצה להירדם.
אבל המים היו חמים, וכעבור חמש דקות הכאב חזר, עז משהיה.
ובן-טוביה התיישב על המיטה והתנדנד כמטוטלת.
כל פניו התכרכמו והתרכזו אל אפו הגדול, ועל האף, שהחוויר מייסורים, קפאה טיפת זיעה קרה.
כך, מתנדנד ונאנק מכאב, פגש את קרני השמש הראשונות, את אותה שמש שנידונה לראות את גולגותא ושלושת הצלבים ולדעוך מאימה ומצער.
בן-טוביה היה איש טוב לב, שלא אהב חוסר צדק, אבל כשהתעוררה אשתו, אמר לה דברים רבים שאינם נעימים, בפה שבקושי נפתח, והתלונן שהותירו אותו לבד, כמו תן, ליילל ולהתפתל מייסורים.
אשתו קיבלה בהכנעה את תלונות השווא, מאחר שידעה שאינן יוצאות מלב רע, והביאה לו שלל תרופות טובות:
גללי חולדות מטוהרים, שיש להצמידם ללחי, חליטת עקרבים ושבר אבן מקורית מלוחות הברית ששבר משה.
גללי החולדות הקלו מעט את הכאב, אבל לא לזמן רב.
כך גם החליטה והאבן, אבל בכל פעם, אחרי הקלה קצרת מועד, חזר הכאב בעוצמה חדשה.
וברגעי המנוחה הקצרים התנחם בן-טוביה במחשבה על האתון וחלם עליה, וכשהחמיר המצב נאנק, רגז על אשתו ואיים שירסק לעצמו את הראש באבן אם לא ישקוט הכאב.
וכל העת צעד מפינה לפינה על הגג השטוח של ביתו, מתבייש להתקרב לקצה החיצוני, משום שראשו כל כולו היה עטוף במטפחת כמו של אישה.
כמה פעמים הגיעו בריצה ילדים וסיפרו לו בקולות נחפזים על ישוע מנצרת.
בן-טוביה נעצר, הקשיב להם לרגע בפנים מכורכמות, אבל אז, רקע ברגלו בכעס וגירש אותם:
הוא היה איש טוב לב ואהב ילדים, אבל כעת התרגז שהם מציקים לו בכל מיני זוטות.
נוסף על כך, ההמונים הרבים שהתאספו ברחובות ועל גגות שכנים, גם זה לא היה נעים.
הם לא עשו דבר, והתבוננו בסקרנות בבן-טוביה העטוף במטפחת, כמו אישה.
ועודו מתכונן לרדת למטה, אמרה לו אשתו:
"תראה, הנה מובילים שודדים.
אולי זה יסיח את דעתך."
"עזבי אותי, בבקשה.
האם אינך רואה כמה אני סובל?" ענה בן-טוביה ברוגז.
אבל במילים של אשתו נשמעה הבטחה עמומה, שכאב השיניים יכול לעבור, והוא פסע בחוסר חשק אל המעקה.
הוא הטה את ראשו, עצם עין אחת, תמך בלחיו בידו ובארשת פנים של בכי וגועל הביט מטה.
במעלה הרחוב הצר נע באי סדר עדר המונים עצום, אפוף אבק וצעקות בלתי פוסקות.
במרכז נעו העבריינים, כפופים תחת עול הצלבים, ומעליהם הסתלסלו כנחשים שחורים מגלביהם של החיילים הרומים.
אחד מהם – בעל שיער ארוך בהיר, לבוש מעיל קרוע מכוסה דם – מעד על אבן שנזרקה לרגליו ונפל.
הצעקות נהיו רמות יותר וההמון, כמי ים צבעוניים, סגר על הנופל.
בן טוביה נרעד לפתע מהכאב – הוא חש כאילו מישהו נעץ מחט מלוהטת לתוך השן וסובב אותה – הוא נאנח:
"אוו-או-או", וזז מהמעקה, נגעל אדיש ורוטן.
"כמה הם צועקים!" אמר בקנאה, מדמיין פיות פעורים לרווחה ובהם שיניים חזקות ולא כואבות, ואיך היה צועק בעצמו, לו היה בריא.
ומהדמיונות הללו השתולל הכאב בפראות, והוא נענע בראשו העטוף במהירות מצד לצד וגעה:
"מו-וו-ו…" "מספרים שהוא ריפא עיוורים," אמרה אשתו, בלי לזוז מהמעקה, והשליכה אבן למקום שבו נע באיטיות ישוע, שהוקם על רגליו במגלבים.
"כמובן!
חבל שלא ריפא את כאב השיניים שלי," ענה בלגלוג בן טוביה, והוסיף במורת רוח:
"כמה אבק הם עושים!
ממש כמו עדר!
צריך לגרש את כולם במקל!
תורידי אותי למטה, שרה!"
אשתו צדקה:
מופע הראווה הסיח מעט את דעתו של בן טוביה, ואולי פעלו סוף סוף גללי החולדות, והוא הצליח להירדם.
וכשהתעורר כמעט נעלם הכאב, ורק בלסת ימין היתה נפיחות קלה, כל כך קלה, שבקושי ניתן היה להבחין בה.
אשתו אמרה שלא מבחינים כלל, אבל בן-טוביה חייך כממתיק סוד:
הוא ידע כמה טובת לב אשתו, וכמה היא אוהבת לומר דברים נעימים.
שָכן הגיע לביקור, שמואל הבורסקאי, ובן-טוביה ניגש להראות לו את האתון שלו, והקשיב בגאווה למחמאות שהרעיף עליו ועליה.
לאחר מכן, לבקשתה של שרה הסקרנית, הלכו שלושתם לגולגותא להסתכל על הצלובים.
בדרך סיפר בן-טוביה לשמואל הכול מההתחלה, כיצד החל לחוש כאב עמום בלסת הימנית אתמול, והתעורר אחרי כן בלילה מכאב איום ונורא.
לשם המחשה העמיד פני קדוש מעונה, עצם את עיניו, נענע את ראשו מצד לצד, ושמואל השֹב הנהן בהשתתפות ואמר:
"אי-אי-אי!
איזה כאב!"
האישור מצא חן בעיני בן-טוביה והוא חזר על הסיפור בשנית, ואחר כך סיפר שוב על זמנים עברו שבהם נפגעה השן הראשונה, בצד שמאל למטה.
כך, תוך שיחה ערה הגיעו שניהם לגולגותא.
השמש, שנידונה להעיר את העולם ביום הנורא הזה, כבר שקעה מעבר לגבעות המרוחקות ובמערב דלק פס אדום-ארגמני, כמו עקבות דם.
על רקע הפס נראו צלליות מטושטשות של הצלבים, ולמרגלות הצלב האמצעי הבליחו דמויות מעורפלות כלשהן, כורעות ברך.
המון העם התפזר זה מכבר;
נהיה קריר, ואחרי מבט חטוף אל הצלובים, שילב בן-טוביה את זרועו בזרוע של שמואל, והפנה אותו בזהירות לכיוון הבית.
הוא הרגיש שדבריו רהוטים במיוחד, ורצה לגמור לספר על כאב השיניים.
כך צעדו להם, ובן טוביה, מעודד מההנהונים ומקריאות השתתפות של שמואל, עטה ארשת של ייסורים, נד בראשו, נאנח במיומנות – ומן הגאיות העמוקים במישורים הרחוקים השרופים, קם הלילה השחור, כמו רצה להסתיר מעיני השמים את פשעה הנורא של האדמה.
*דימוי:
Jesus everywhere מה המילה האופנתית ביותר היום, אחים שלי, אה?
המילה האופנתית ביותר היום היא, כמובן, אֵֶלקטריפיקַצְיָה.1
אני לא מתווכח:
להאיר את רוסיה הסובייטית באור החשמל זה דבר חשוב מאין כמוהו.
אבל גם העניין הזה יש לו בינתיים צדדים לא מי יודע מה טובים.
אני לא אומר שזה יקר, חברים.
זה לא יקר.
משלמים על זה כסף, לא יותר.
לא לזה אני מתכוון.
אלא לדבר אחר.
גרתי בבניין ענקי, חברים.
כל הבית הואר בקֶרוֹסין.
אחד יש לו עששית ואחד יש לו מנורה קטנה ואחד אין לו שום-כלום – והוא מאיר את הבית בנר מהכנסייה.
צרה צרורה!
ואז התחילו לחבר אותנו לחשמל.
האחראי על הבניין היה הראשון שהתחבר.
טוב, אז התחבר.
הוא איש שקט, לא מסגיר רגשות ומחשבות.
ובכל זאת ההליכה שלו מוזרה והוא כל הזמן מקנח את האף בפרצוף מהורהר.
אבל עדיין לא מסגיר רגשות ומחשבות.
ואז, פעם אחת, באה בעלת הבית היקרה שלנו, יֵליזָבֵטָה איגְנַטְייֶבְנָה פְּרוֹחוֹרוֹבָה, והיא מציעה להאיר את הדירה.
"כולם מתחברים," היא אומרת, "אפילו האחראי על הבניין בכבודו ובעצמו התחבר."
בסדר, החלטנו גם אנחנו להתחבר.
חיברו את הדירה לחשמל, האירו אותה – אבינו שבשמים!
ריקבון וגועל מסביב.
קודם לכן היית הולך בבוקר לעבודה, מתייצב בערב, שותה תה ולישון.
באור הקֶרוֹסין לא ראו שום דבר יוצא דופן.
ועכשיו מדליקים את האור, רואים – פה מתגלגלת נעל קרועה של מישהו, שם הטפטים נתלשו והם תלויים פיסות פיסות, והנה פשפש אץ לו רץ לו – מנסה להינצל מן האור, פה איזה סמרטוט לא ברור, שם יריקה, כאן בדל סיגריה, והנה פרעוש מפזז לו… אבינו שבשמים!
ממש מתחשק לך לצעוק הצילו.
איזה מראה עצוב.
למשל, בחדר שלנו עמדה מין ספה כזאת.
חשבתי, הספה בסדר גמור – ספה טובה.
לעתים קרובות הייתי יושב עליה בערבים.
ועכשיו אתה מדליק את החשמל – אבינו שבשמים!
לזה קוראים ספה!
גם כן ספה!
פיסות ממנה בולטות ומשתלשלות החוצה, כל המילוי נשפך.
אני לא מסוגל לשבת על ספה כזאת – הלב מוחה ומתנגד.
כן, אני חושב לי, החיים שלי לא משופעים בעושר.
רואה את הכול ונגעל.
מנסה לעשות משהו – הכול נופל לי מהידיים.
והנה אני רואה, גם בעלת הבית החביבה שלי, יֵליזָבֵטָה איגנַטְייֶבְנָה, מהלכת עצובה, מרשרשת לה שם במטבח, מסדרת.
"מה את טורחת, בעלת הבית היקרה?" אני שואל.
והיא מנופפת בידה, מיואשת.
"לא חשבתי, איש חביב," היא אומרת, "שאני חיה בעוני כזה."
העפתי מבט בגרוטאות של בעלת הבית – ובאמת, אני חושב לי, לא פאר ולא הדר:
רק גועל וריקבון, וכל מיני סמרטוטים.
וכל אלה מוצפים באור בהיר ובולטים לעין.
מאז הייתי חוזר הביתה במין מצב רוח מדוכדך.
אני חוזר, מדליק את האור, מתפעל מהנורה ומצטנף לי על הספה.
אחר כך שינית את דעתי, קיבלתי משכורת, קניתי סיד, דיללתי אותו וניגשתי לעבודה.
תלשתי את הטפטים, חבטתי בפשפשים, טיאטאתי את קורי העכביש, סילקתי את הספה, צבעתי, פירקתי – הלב שר ושמח.
יצא טוב, אבל לא עד הסוף.
לשווא ולחינם, אחים שלי, בזבזתי את כספי – בעלת הבית שלי חתכה את הכבלים.
"יותר מדי עני נראה הכול לאור החשמל," היא אומרת.
"מה הטעם להאיר עוני כזה," היא אומרת, "שהפשפשים ילעגו?"
התחננתי והבאתי כל מיני נימוקים – לא עוזר.
"תעבור דירה," היא אומרת.
"אני לא רוצה לחיות עם האור," היא אומרת, "אין לי כסף לשפץ שיפוצים."
האם עניין פשוט הוא לעבור דירה, חברים, אם בזבזתי המון כסף על השיפוצים?
אז נכנעתי.
כן, אחים שלי, אור זה דבר טוב, אבל גם עם האור רע.
כמובן, לא צריך להתאמץ כדי לאבד ערדל בחשמלית.
בייחוד אם מפעילים עליך לחץ כבד מהצדדים ואיזה פרחח פורע חוק דורך על הערדל מאחורה – היה ערדל ואיננו.
לאבד ערדל זה ממש קלי קלות.
הסירו ממני את הערדל אחת-שתיים.
בלי שאספיק לפצות פֶּה ולצפצף, אפשר לומר.
כשעליתי לחשמלית – הערדליים עמדו במקומם.
אבל כשירדתי מהחשמלית – אני רואה:
ערדל אחד פה, על הרגל, והשני איננו.
המגף פה.
וגם הגרב פה, אני רואה.
וגם הגטקס לא נעלמו לשום מקום.
והערדל איננו.
לך תרוץ אחרי חשמלית.
הסרתי את שארית הערדל, עטפתי בעיתון והלכתי לי ככה.
חשבתי לעצמי:
אחרי העבודה אצא לבילושים.
למה שאתן לסחורה ללכת לאיבוד!
אפשפש בכל מקום וכבר אמצא אותו איפשהו.
העבודה נגמרה, הלכתי לחפש.
דבר ראשון – התייעצתי עם נהג חשמלית אחד שאני מכיר.
ההוא נטע בי תקווה, ועוד איזו.
"תגיד תודה," הוא אומר, "שאיבדת אותו בחשמלית.
למקומות ציבוריים אחרים אני לא ערב, אבל לאבד בחשמלית זה עניין קדוש.
יש לנו מחסן מיוחד לחפצים אבודים.
בוא וקח.
עניין קדוש."
"תודה," אני אומר, "ממש ירדה לי אבן מן הלב.
והעיקר, הערדל כמעט חדש.
זו בסך הכול העונה השלישית שאני נועל אותם."
למחרת אני הולך למחסן ההוא.
"אחים שלי," אני אומר, "אולי אפשר לקבל בחזרה את הערדל שלי?
הורידו לי אותו מהרגל בחשמלית."
"אפשר," אומרים.
"איזה ערדל זה?"
"ערדל רגיל," אני אומר.
"מידה שתים עשרה."
"יש לנו אולי שתים עשרה אלף ערדליים במידה שתים עשרה," אומרים לי.
"תן סימנים מזהים."
"הסימנים המזהים רגילים, מה כבר יכול להיות?" אני אומר, "החלק האחורי מרופט, זה ברור, בפנים אין רפידה, נשחקה הרפידה."
"יש לנו אולי יותר מאלף ערדליים כאלה," אומרים לי.
"יש סימני היכר מיוחדים?"
"יש גם סימני היכר מיוחדים," אני אומר.
"החרטום נתלש כמעט לגמרי, בקושי מחובר.
וגם העקב כמעט הלך," אני אומר.
"השתפשף העקב.
דווקא הצדדים," אני אומר, "עדיין בסדר, מחזיקים מעמד."
"שב פה," אומרים לי, "תכף נבדוק."
פתאום מביאים לי את הערדל שלי.
שמחתי נורא, מה אני אגיד לכם.
ממש התמוגגתי.
עבודה יפה עושה המנגנון, אני חושב.
אנשים נאמנים לרעיון, אני חושב, כמה טרחה קיבלו על עצמם בגלל ערדל אחד.
אני אומר להם:
"אהיה אסיר תודה לכם, חברים, עד בור הקבר.
תביאו אותו לפה מהר.
תכף אנעל אותו.
רוב תודות."
"לא ולא," אומרים לי, "חבר נכבד, לא נוכל להביא.
אולי לא אתה איבדת אותו," הם אומרים, "מאיפה לנו לדעת?"
"אבל אני, אני איבדתי," אני אומר.
"אני יכול להישבע."
והם אומרים:
"אנחנו מאמינים לך ובהחלט מבינים לרגשותיך.
ייתכן מאוד שזה אתה שאיבדת דווקא את הערדל הנ"ל.
אבל לא נוכל לתת לך אותו.
תביא אישור שבאמת איבדת ערדל.
שמִנהלת הבניין שלך תאמת את העובדה, ואז נמסור לידיך בלי סחבת מיותרת את מה שאיבדת כחוק."
אני אומר:
"אחים שלי, חברים קדושים, אבל בבית שלי לא יודעים את העובדה הזאת.
אולי לא ייתנו לי נייר כזה."
הם עונים:
"ייתנו, זאת החובה שלהם לתת.
בשביל מה הם קיימים בכלל?"
העפתי עוד מבט בערדל ויצאתי.
למחרת באתי ליושב ראש הבניין שלנו ואני אומר לו:
"תן נייר.
הערדל בסכנת נפשות."
"זה נכון שאיבדת אותו?" הוא שואל.
"אולי אתה סתם מספר סיפורים?
אולי אתה פשוט רוצה לשים יד על מוצר צריכה נדיר?"
"איבדתי, בחיי," אני אומר.
והוא עונה לי:
"טוב, כמובן, אני לא יכול לסמוך על דיבורים.
אילו היית משיג לי אישור ממוסך החשמליות שאיבדת ערדל – אז הייתי מוסר את הנייר בידיך.
בלי זה אני לא יכול."
אני אומר:
"אבל הם שולחים אותי אליך."
והוא עונה לי:
"טוב, אז כתוב הצהרה."
אני אומר:
"מה לכתוב שם?"
והוא עונה:
"כתוב:
בתאריך כך וכך אבד ערדל.
וכן הלאה.
הכוונה:
בזאת אני מתחייב שלא אצא מגבולות העיר עד לבירור העניין."
כתבתי הצהרה.
למחרת קיבלתי אישור רשמי, כמקובל.
הבאתי את האישור למחסן האבדות.
ושם, תארו לכם, מסרו לידי בלי טרחה ובלי סחבת את הערדל שלי.
רק כשנעלתי את הערדל על הרגל, ממש התמוגגתי.
וחשבתי:
איזו עבודה אנשים עושים!
האם במקום אחר היו מתעסקים בערדל שלי כל כך הרבה זמן?
היו משליכים אותו – ובזה נגמר העניין.
ופה, לא טרחתי אפילו שבוע ימים, ומוסרים לי אותו בחזרה.
דבר אחד מצער:
באותו שבוע, בזמן ההתרוצצויות, איבדתי את הערדל הראשון.
כל הזמן נשאתי אותו בצרור מתחת לבית השחי, ואני לא זוכר איפה השארתי אותו.
לא בחשמלית, זה עיקר הצרה.
ואם לא בחשמלית, העניין אבוד.
נו, איפה אחפש אותו, איפה?
הערדל האחר, לעומת זאת, אצלי.
שמתי אותו על שידה.
לפעמים, כשנופל עלי דכדוך, אני מעיף מבט בערדל ואז נעשה לי קל על הלב ואין בי שום עלבונות.
איזו עבודה יפה עושים הפקידים, אני חושב לי!
אשמור את הערדל הזה למזכרת.
שהצאצאים שלי יראו ויתפעלו.
"פאוול וסיליץ', הגיעה איזו גברת, מבקשת לראות אותך," הודיע לוקה.
"שעה שלמה היא מחכה…" פאוול וסיליץ' זה עתה סיים את ארוחת הבוקר.
כששמע על הגברת עיווה את פניו ואמר:
"שתלך לעזאזל!
תגיד שאני עסוק".
"זאת הפעם החמישית שהיא מגיעה, פאוול וסיליץ'.
היא הבהירה שהיא מוכרחה לפגוש אותך… היא על סף בכי".
"המ… טוב, שתִכנס לחדר העבודה".
פאוול וסיליץ' לבש בעצלתיים חליפה, נטל נוצה ביד אחת ובשנייה – ספר, ובפנים המעידות על היותו שקוע בעיסוקים ניגש אל חדר העבודה.
שם כבר המתינה לו האורחת – גברת שופעת ומדושנת בעלת פנים אדומים ובשרניים, במשקפיים, מראֶהָ מכובד ולבושהּ מהוגן בהפרזה (בשמלתה הותקנה הרחבה אחורית עם ארבעה שנצים, ועל ראשה התנוססה מגבעת גבוהה עם ציפור אדמונית).
בראותה את בעל הבית פלבלה בעיניה ושילבה ידיה בתחינה.
"אתה ודאי לא זוכר אותי", פתחה בטנור גברי גבוה, בהתרגשות מורגשת.
"אני… היה לי העונג להכיר אותך בבית משפחת חְרוּצְקִי… אני – מוּרַשְׁקִינָה1…."
"א-א-אה… הממ… שבי!
במה אוכל לסייע?"
"הבט, אני… אני…" המשיכה הגברת בעודה מתיישבת והתרגשותה גוברת."אתה לא זוכר אותי… אני – מורשקינה… הבט, אני מעריצה גדולה של הכשרון שלך ותמיד קוראת את המאמרים שלך בעונג… אל תחשוב שאני מתחנפת – חס וחלילה – אני רק מגיבה על שהרווחת ביושר… אני תמיד, תמיד קוראת אותך!
עולם הכתיבה, אפשר לומר, לא זר לי.
אני עצמי, כלומר, מובן ש… איני מעזה להתכַּנות סופרת, אבל… יש גם טיפת דבש משלי בכוורת… הדפסתי בתקופות שונות שלושה סיפורים לילדים – מובן שלא קראת אותם… תרגמתי הרבה ו… ואחי המנוח עבד ב'עסק'".2
"כן, אז… אה… במה אוכל לסייע?"
"הבט… (מורשקינה זיגגה מבט והעלתה סומק) אני מודעת לכשרון שלך… להשקפות שלך, פאוול וסיליץ', והייתי מעוניינת לשמוע את דעתך, או, ליתר דיוק… לבקש עצה.
אני, עלי לומר לך, pardon pour l’expression3.
ילדתי בשעה טובה דרמה, ולפני שאשלח אותה לוועדת הצנזורה, רציתי לקבל את התרשמותך.
מורשקינה פשפשה בשמלתה בעצבנות, בהבעת ציפור לכודה, ושלפה מחברת רחבה ועבת-כרס.
פאוול וסיליץ' אהב רק את מאמריו שלו.
כְּתָבִים זרים, שנאלץ לקרוא או לשמוע, עשו עליו תמיד רושם של קנה תותח המופנה היישר לפרצופו.
בראותו את המחברת נבהל ואמר חיש מהר:
"טוב, תשאירי… אני אקרא".
"פאוול וסיליץ'!" אמרה מורשקינה בהתרפקות, בעודה מתרוממת וסופקת ידיה בתחינה.
"אני יודעת שאתה עסוק… כל דקה יקרה לך מפז, ואני יודעת שבלבך אתה שולח אותי עכשיו לעזאזל, אבל… עשה עמי חסד, הרשה לי לקרוא עכשיו באוזניך את הדרמה שכתבתי… תהיה נחמד!
"הייתי שמח מאוד…" מלמל פאוול וסיליץ', "אבל, גברתי, אני… אני עסוק… אני עוד מעט… חייב לצאת".
"פאוול וסיליץ'!" גנחה האדונית ועיניה נמלאו דמעות.
"אני מבקשת ממך קורבן!
אני חוצפנית, מטרידנית, אבל נסה להפגין גדלוּת נפש!
אני נוסעת מחר לקאזאן, והייתי רוצה לשמוע את דעתך היום.
הענק לי חצי שעה מזמנך… חצי שעה בלבד!
אני מתחננת!"
פאוול וסיליץ' היה סמרטוט בנשמתו ולא ידע לסרב.
כשהיה נדמה לו שהאדונית עומדת לפרוץ בבכי ולרדת על ברכיה, הוא התבלבל ומלמל בפיזור דעת:
"נו, טוב, הואילי… אני אקשיב… חצי שעה, אני מוכן".
מורשקינה צווחה בשמחה, הסירה את המגבעת, התיישבה והתחילה לקרוא.
תחילה סיפרה כיצד המשרת והמשרתת מצחצחים חדר אורחים גדול ומשוחחים ארוכות על הגברת אנה סרגייבנה, שיסדה בכפר בית-ספר ובית-חולים.
כשהמשרת יצא, המשרתת פצחה במונולוג על כך שההשכלה היא אור והבורות – חושך.
אחר-כך החזירה מורשקינה את המשרת לחדר האורחים והכריחה אותו לגולל מונולוג ארוך על האדון הגנרל שלא מקבל את תירוצי בתו ומתכנן להשיא אותה לאציל נמוך דרגה ובעל ממון ומגיע למסקנה שגאולת העם נעוצה בנוכלות מופתית.
לאחר מכן, כשהמשרתים יוצאים, מופיעה גברת המודיעה לקהל שלא ישנה כל הלילה מכיוון שהרהרה בוולנטין איוונוביץ', בנו של המורה העני, שמסייע לאביו החולה ללא כל תמורה.
ולנטין חקר את כל המדעים כולם, אך אינו מאמין לא בחברוּת, גם לא באהבה, ובהיותו משולל מטרה בחייו הוא משתוקק למות, ומשום כך היא, הגברת, מוכרחה להצילו.
פאוול וסיליץ' הקשיב ונזכר בעצב בספרו שלו.
הוא הפנה מבט כעוס אל מורשקינה וחש כיצד חובט הטנור הגברי שלה על עור התוף שלו, לא הבין דבר וחשב:
"השד הביא אותך אלי… רק השטויות האלה היו חסרות לי!..
מה אני אשם שכתבת דרמה?
אלוהים, כמה שהמחברת הזאת עבה!
איזה עונש!"
פאוול וסיליץ' הביט על הקיר שעליו התנוסס דיוקן אשתו ונזכר שאשתו ביקשה ממנו לקנות ולהביא אל בית הקיץ ארבעה מטרים של סרטי בד מקושטים, חריץ גבינה ומשחת שיניים.
"אסור לי לאבד את דוגמת הבד", חשב.
"לאן דחפתי אותה?
אולי בג'קט הכחול… זבובים מנוולים הספיקו בכל זאת לנקד את דיוקן אשתו.
אני חייב להורות לאולגה לנקות את הזכוכית… היא כבר בתמונה 12, זה אומר שתיכף סוף המערכה הראשונה.
הייתכן שבחום כמו זה, ועוד עם הררי משמנים כמו שיש לבהמה הזאת, אפשר בכלל לקבל השראה?
במקום לכתוב דרמות, מוטב שהיית בולעת מרק אוֹקְרוֹשְׁקָה4קר ונרדמת במזווה…" "האם אינך סבור שהמונולוג הזה ארוך מעט?" שאלה לפתע מורשקינה והרימה את עיניה.
פאוול וסיליץ' לא הקשיב למונולוג.
הוא התבלבל ואמר בנימה מלאת אשמה, כמו לא הגברת אלא הוא עצמו כתב את המונולוג הזה:
"לא, לא, בכלל לא… נחמד מאוד…" מורשקינה זרחה מאושר והמשיכה לקרוא:
"אנה.
האנליזה חיסלה אותך.
מוקדם מדי הפסקת להקשיב ללבך וסמכת על קול ההיגיון.
ולנטין.
מה זה לב?
זה מושג אנטומי.
אני לא מקבל אותו כאיבר סמלי המייצג את הרגשות.
אנה (נבוכה).
ואהבה?
גם היא מוצר של שילוב רעיונות?
אמור לי בכנות:
אהבת פעם?
ולנטין (מריר).
בל נחטט בפצעים ישנים שטרם הגלידו.
(פאוזה) במה את מהרהרת?
אנה.
נדמה לי שאינך מאושר".
במהלך התמונה ה-16 פיהק פאוול וסיליץ' ובשגגה הפיק בשיניו צליל, הדומה לזה שמשמיעים כלבים כשהם לוכדים זבובים.
הוא נבהל מהצליל הבלתי מהוגן וכדי להסוותו שיווה לפניו הבעת התמוגגת מלאת ריכוז.
"תמונה 17… מתי הסוף?" חשב.
"הו, אלוהים שישמור!
אם העינוי הזה יימשך עשר דקות נוספות, אני אצרח הצילו… בלתי נסבל!"
אך הנה לבסוף הגבירה הגברת את קצב הקריאה והרימה את קולה וקראה:
"מסך!"
פאוול וסיליץ' נאנח בהקלה והתכוון להתרומם, אך מורשקינה מיד העבירה עמוד והמשיכה לקרוא.
"מערכה שנייה.
על הבמה – שביל בכפר.
מימין:
בית-ספר, משמאל:
בית-חולים.
על המדרגות לבית-החולים יושבים כפריים וכפריות".
"סליחה…" קטע אותה פאוול וסיליץ', "כמה מערכות בסך הכול?"
"חמש", ענתה מורשקינה ומיד המשיכה במהרה, כמתוך חשש שהמאזין יקום וילך:
"מחלון בית-הספר מביט ולנטין.
בעומק הבמה כפריים נושאים זוטות אל בית המרזח".
כמובל לגרדום היודע שאין סיכוי לחנינה המתין פאוול וסיליץ' לסוף, משולל כל תקווה, ורק ניסה שעפעפיו לא ידבקו זה לזה ושהבעת הריכוז לא תִשמט מפניו… העתיד, שבו תסיים האדונית את הדרמה ותלך, נראה כל כך רחוק בעיני רוחו, שהוא אפילו לא חשב עליו.
"טרו-טו-טו…" נשמע קולה של מורשקינה באוזניו."טרו-טו-טו… זזז…"
"שכחתי לשתות אבקת סודה", חשב.
"על מה אני בעצם?
כן, על הסודה… יש סיכוי גבוה שאני סובל מדלקת בקיבה… מפליא:
סמירנובסקי יום שלם בולע וודקה ואין לו אפילו צרבת… ציפור קטנה התיישבה על החלון… דרור…" פאוול וסיליץ' השתדל לגבור על הכוח המדביק את עפעפיו, פיהק בלי לפתוח את הפה והביט במורשקינה.
דמותה התערפלה, התנדנדה למול עיניו, ראשה התפצל לשלושה ונתקע בתקרה… "ולנטין.
לא, תרשי לי לנסוע מפה… אנה (בפחד).
למה?
ולנטין (הצידה).
היא החווירה!
(לאנה) אל תכריחי אותי להסביר מה הסיבה.
אני אמות לפני שתגלי את האמת.
אנה (בתום פאוזה).
אתה לא יכול לעזוב…" מורשקינה הלכה ותפחה, הלכה והתנפחה ונמהלה באוויר האפור שבחדר העבודה.
רק פיה הנע נראה לבדו.
אחר כך היא קמה לפתע, קטנה כמו בקבוק, התנודדה, והתרחקה עם השולחן אל עומק החדר… "ולנטין (עם אנה בזרועותיו).
את הקמת אותי לתחייה, הצבעת על מטרת החיים!
את חידשת אותי, כמו שגשם אביבי מחדש את האדמה המתעוררת!
אבל… זה מאוחר, מאוחר מדי!
תוגה חשׂוכת מרפא מנקבת את חזי…" פאוול וסיליץ' נרעד ונעץ במורשקינה עיניים אטומות מתשישות.
במשך דקה בהה בה ללא ניע, כאוויל… "תמונה 11.
אותן דמויות.
הברון ושוטר בליווי עדים… ולנטין.
קחו אותי!
אנה.
אני שלו!
קחו גם אותי!
כן, קחו גם אותי!
אני אוהבת אותו, אוהבת, יותר מאשר את החיים!
ברון.
אנה סרגייבנה, אם את עושה את זה, את הורגת את אבא שלך…" מורשקינה שוב החלה לתפוח… פאוול וסיליץ' בחן זאת בפראות והתרומם, צרח בקול עמוק ולא טבעי, נטל את משקולת הנייר הכבדה מהשולחן ובלי להכיר במעשיו הנחית אותה בכל הכוח על ראשה של מורשקינה… "הַסגירו אותי, רצחתי אותה!" הוא אמר כעבור דקה למשרתים שהגיעו בריצה.
המושבעים הסכימו פה אחד שהוא זכאי.
∗הסיפור לקוח מתוך "מהתלות", מאת אנטון צ'כוב, תירגם מרוסית רועי חן, הוצאת כרמל, 2016 *דימוי:
יוג'ניה לולי סאביצקי, מפקד הדיוויזיה השישית, קם בראותו אותי, ואני השתאיתי ליפי גופו הכביר.
הוא קם ובארגמן מכנסי הרכיבה שלו, בכובעו האדום כעין הפטל, השמוט לצד ראשו, ובאותות ההצטיינות שעל חזהו חצה את הבקתה לשניים, כדגל החוֹצה את הרקיע.
ריח בושם עלה ממנו, וקרירות מתקתקה של סבון.
רגליו הארוכות דמו לנערות שנכפתו עד כתפיהן במגפיים נוצצים.
הוא חייך אלי, היכה בפרגול על השולחן ומשך אליו את כתב הפקודה, שראש המטה הכתיבוֹ זה עתה.
הכתב נועד לאיוואן צֶ'סנוֹקוֹב וציווה עליו לצאת בראש גדודו לעבר צ'וּגוּנוֹב דוֹבְּרִיווֹדקָה, להסתער על האויב ולהשמידו… "…ואת האחריות לביצוע זו ההשמדה," כתב מפקד הדיוויזיה, מכתים את הדף כולו, "הריני מטיל על צֶ'סנוקוב זה עצמו, שיערוב לה בחייו, ואכן גם אחסל אותו על המקום — ובכך, חבר צֶ'סנוקוב, כיוון שהיית אתי בחזית לא חודש ולא חודשיים, הרי לא תוכל לפקפק… מפקד הדיוויזיה השישית הוסיף לפקודה את חתימתו המסתלסלת, השליכה לעבר הרָצים והסב אלי את עיניו האפורות, שעליצות מפזזת בהן.
הושטתי לו מסמך המספח אותי אל מטה הדיוויזיה.
"לרשום בפקודת היום!" אמר מפקד הדיוויזיה.
"לרשום בפקודת היום ולספק לו את כל הצרכים, חוץ מההוא, הקִדמי.
קרוא וכתוב אתה יודע?"
"יודע," עניתי, מלא קנאה בעלומים אלה של פרחים ופלדה.
"אני מוסמך למשפטים מטעם אוניברסיטת פטרבורג…" "מילדי השמנת אתה," הצטעק ופרץ בצחוק.
"ועוד עם משקפיים על האף.
איזה גועל נפש!..
שולחים אתכם הנה בלי לשאול אותנו.
וכאן שוחטים בגלל משקפיים.
תִחיֶה אתנו איזה זמן, מה?"
"אחיה," עניתי, והלכתי אל הכפר עם הממונה על הדיור, לחפש מקום לינה.
הממונה על הדיור נשא על כתפיו את הארגז הקטן שלי, הרחוב הכפרי השתרע לפנינו עגול וצהוב כדלעת, השמש הגוועת ברקיע נפחה אט־אט את נשמתה הוורודה.
קרבנו אל בקתה מעוטרת פיתוחים ססגוניים, הממונה על הדיור נעצר פתאום ואמר בחיוך, כמכיר באשמתו:
"צרות צרורות יש לנו פה עם הממושקפים, אין מה לעשות.
אחד שיש לו כל המעלות — את הנשמה יוציאו לו כאן.
אבל תלך ותשחית איזה גברת, ודווקא את הכי נקייה — ומיד תתחבב על הלוחמים…" הוא חכך מעט בדעתו, ארגזי טעון לו על כתפיו, ניגש ונעמד קרוב מאוד אלי, ומיד קפץ לאחוריו בייאוש ואץ אל החצר הראשונה.
הקוזאקים ישבו שם על ערֵמה של שחת והיו מגלחים זה את זה.
"הנה, לוחמים," אמר הממונה על הדיור והעמיד את ארגזי על הארץ, "בפקודת החבר סאביצקי אתם חייבים לקבל אליכם את האיש הזה בלי שום בלבולי מוח, כי הוא כבר סבל הרבה סבלות בשביל המדע, האיש הזה…" הממונה על הדיור הסמיק והלך לו בלי להפוך את פניו.
קירבתי את ידי אל מצחיית כובעי והצדעתי לקוזאקים.
בחור צעיר, בעל שער פשתה חלק, משתלשל, וקלסתרריאזאנייפהפה, ניגש אל הארגז שלי והשליכו אל מחוץ לשער.
אחר כך הפנה אלי את אחוריו, ובזריזות מפליאה התחיל מפליט קולות מגונים.
"סוללה מספר אפס אפס," קרא אליו קוזאק קשיש קצת יותר ופרץ בצחוק.
"אש!
בצרורות…" הבחור מיצה עד תום את אוּמנותו הפשוטה והסתלק.
אני זחלתי על הקרקע והתחלתי לאסוף את כתבי היד ואת בלויי הסחבות המחוררים שלי, שנשמטו מן הארגז.
אספתי וסחבתי אותם אל ירכתי החצר.
ליד הבקתה, על גבי לבֵנים קטנות, עמד סיר ענקי, שבשר חזיר מתבשל בו;
עשן היתמר מעל לסיר, כעשן המיתמר לו במרחקים מעל בית מולדת שבכפר, ולמראהו נתערבב בי הרעב עם בדידות שאין לה שיעור.
כיסיתי בשחת את הארגז השבור, שמתי אותו למראשותי ונשכבתי על הקרקע, לקרוא ב"פראבדה" את נאומו של לנין בקונגרס השני של הקוֹמינטֶרן.
אור השמש נפל עלי מעבר לתלוליות המשוננות, הקוזאקים דרכו על רגלי, הבחור ההוא התעלל בי בלי הפוגות, השורות האהובות הלכו אלי בדרך של קוצים ונבצר מהן להגיע.
אז הנחתי מידי את העיתון וניגשתי אל בעלת הבית, שטוותה חוטים על מדרגות הפתח.
"בעלת הבית," אמרתי לה, "תני לי משהו לזלול…" הישישה תלתה בי את הלובן השפוך של עיניה העיוורות למחצה וחזרה והשפילה את מבטה.
"חבר," אמרה לי אחרי שתיקה קצרה, "בגלל כל זה אני רוצה לתלות את עצמי."
"אַת והאמא שלך ואם האלוהים," רטנתי במורת רוח ונעצתי אגרוף בחזה הישישה, "רק הפטפוטים שלך עוד חסרים לי…" הפכתי פני ממנה וראיתי חרב מתגוללת בקרבת מקום.
אווז חמוּר סבר שוטט לו בחצר וצחצח בשאננות את נוצותיו.
השגתי אותו וכופפתיו ארצה, ראש האווז התרסק תחת מגפי, התרסק ונשפך.
צווארו הלבן היה משוּטָח בתוך הסחי, והכנפיים פרכסו מעל לעוף ההרוג.
"אַת והאמא שלך ואם האלוהים!" אמרתי, והחרב שבידי מחטטת באווז.
"טגני לי אותו, בעלת הבית!"
הישישה, רושפת בעיוורונה ובמשקפיה, הרימה את העוף, עטפה אותו בסינרה ונגררה עמו למטבח.
"חבר," אמרה לי אחרי שתיקה קצרה, "אני רוצה לתלות את עצמי," וסגרה אחריה את הדלת.
ובחצר כבר ישבו הקוזאקים מסביב לסיר.
בלי נוע ישבו, זקופים ככוהנים מימי קדם, ולא הביטו אל האווז.
"מתאים לנו, הבחור," אמר עלי אחד מהם, קרץ בעינו ושאב לו מלוא הכף מחמיצת הכרוב.
הקוזאקים אכלו את ארוחת הערב מתוך הידור מאופק של מוז'יקים הנוהגים כבוד זה בזה, ואני שפשפתי את החרב בחול, יצאתי אל מחוץ לשער, ושבתי ונכנסתי בלב כבד.
הירח היה תלוי מעל לחצר כעגיל של פח.
"אחי," אמר לי פתאום סוּרוֹבקוֹב, הקשיש בקוזאקים.
"שב תאכל איתנו, עד שהאווז שלך מתבשל…" הוא הוציא ממגפו כף נוספת והושיטה לי.
לגמנו מחמיצת הכרוב מעשה ידיהם ואכלנו את בשר החזיר.
"ומה כותבים בעיתון?" שאל הבחור בעל שער הפשתה ופינה לי מקום.
"לנין כותב פה," אמרתי ופרשתי את גיליון ה"פראבדה", "לנין כותב, שיש אצלנו מחסור בכל…" ובקול רם, כחירש עליז ניצחון, קראתי לפני הקוזאקים את נאומו של לנין.
הערב עטף אותי בלחלוחית המרעננת של סדיני דמדומיו, הערב הניח כפיים אמהיות על מצחי הלוהט.
קראתי וצהלתי, ובצהלה עקבתי אחרי העקלתון הטמיר של הקו הישר הלֶניני.
"האמת מדגדגת כל נחיר," אמר סוּרוֹבקוֹב כשסיימתי את הקריאה, "אבל איך מוצאים אותה בגל האשפה?
והנה הוא מנקר בה מיד, כתרנגולת בגרגר."
כך אמר על לנין סוּרוֹבקוֹב, מפקד המחלקה שלאֶסקַדרוֹןהמטֶה, ואחר כך שכבנו לישון במתבן.
שישה היינו שם, והתחממנו זה בחומו של זה, רגלינו סבוכות ואחוזות אלה באלה, מתחת לגג המחורר, שהכוכבים מנטפים בעדו.
חלמתי חלומות ונשים נראו לי בחלום, ורק לבי המגואל ברצח היה חורק ושותת.
מתוךחיל הפרשים ועוד סיפורים, איסאק באבל, מרוסית:
נילי מירסקי, ערך מנחם פרי, הספריה החדשה (הוצאת הקיבוץ המאוחד / ספרי סימן קריאה), 2002. חלק ראשון
ירד שלג דק ופתאום התחיל ניתך פתותים-פתותים.
הרוח פצחה ביללה;
התחוללה סופת שלגים.
כהרף-עין התמזגו השמים האפלים עם ים השלג.
הכול נעלם מן העין.
"נו, אדון," הצטעק הרכָּב.
"אסון:
סערה גדולה!"
"בת הקפיטן" וַיישָפטו המתים כַּעֲלילוֹתָם כאשר הם כתובים בספרים הָהֵם...
פרק ראשון נאדרה היתה, נאדרה ונוראה השנה ההיא, 1918 להולדת המשיח והשנייה לפרוץ המהפכה.
עתירת-שמש היתה בקיץ, עתירת-שלג בחורף, וברקיע, גבוה מן הרגיל, היו קבועים שני כוכבים:
כוכב הרועים – וֶנוּס של ערבית, ומַרס, אדום ורועד.
אבל גם בשנים של שלום, גם בשנים של דם טסים הימים כחץ, ובני טוּרבּין הצעירים לא חשו כלל איך צץ לו בכפור העז והופיע דצמבר, לבן וצמרירי.
הו, סבא- חורף האשוחי, המתנוצץ ברשפי חדווה ושלג!
אמא, מלכתנו היפה, איפה את?
שנה אחרי שנישאה הבת יֶלֶנָה לסרן סרגיי איוואנוביץ' טאלבּרג, ובשבוע שסיים הבן הבכור, אַלֶכּסֵיי וַאסילִייביץ' טוּרבּין, שנים של שירות, של קרבות קשים ותלאות וחזר לאוקראינה, אל העיר (ה"עיר", ששמה המפורש אינו נזכר בספר, היא קייֶב, בירת אוקראינה.
[ההערות – של המתרגמת]) ואל הקן המשפחתי, נישא הארון הלבן, ובו גופת האם, במורד רחוב אלֶכּסֵייֶבסקי התלול והוּבל אל פּוֹדוֹל, אל הכנסייה הקטנה על-שם ניקולאי-הטוב שעל הוְזְווֹז.
התפילה לעילוי נשמתה של האם נערכה בחודש מאי, ועצי הדובדבן והשיטה אטמו בשִפעת פרחיהם את החלונות המקוּשתים.
האב אלכסנדר, רגליו מועדות שוב ושוב מחמת היגון והמבוכה, היה מבהיק ומתנוצץ כולו לנוֹגהם המופז של הנרות, והדְיַאקוֹן (העוזר לכומר), פניו וצווארו מוצפים ארגמן וכולו מחושק בזהב עד קצות מגפיו החורקים, מִלמל בקול קודר את מלות פולחן-הקודש והפרֵדה מן האם העוזבת את ילדיה.
אלכסיי, ילנה, טאלברג ואַניוּטָה, שגדלה בבית הטוּרבּינים, וניקוֹלְקָה, שהמוות הממוֹ וקווּצת-שיער היתה שמוטה לו מעל גבתו הימנית, עמדו למרגלות האיקונין החוּם העתיק של ניקולאי הקדוש.
עיניו הכחולות של ניקוֹלְקָה, הקבועות משני צדי חוטמו הציפורי הארוך, ניבטו רצוצות, אבודות.
מפעם לפעם נשָאָן לעבר כותל האיקוניות, לעבר הכיפה הטובלת בצללים שמעל למִזבח, שם התנוסס לו ישיש פלאי ועצוב, אלוהים, וקרץ בעינו.
לָמָה המכה הזאת, למה העוול?
למה צריך היה לגזול מהם את אמם דווקא בשעה ששבו והתקבצו יחדיו, בשעה שהוקל להם?
אבל אלוהים פרח לו אל השמים השחורים שנסדקו ולא השיב דבר, ואילו ניקולקה עדיין לא ידע שכל מה שקורה - בדין הוא קורה, ותמיד אך לטובה.
הטקס תם, הם יצאו אל המרצפות המהדהדות של האכסדרה וליוו את האם דרך העיר הענקית כולה אל בית-העלמין, שם שכב אביהם זה ימים רבים מתחת לצלב שיִש שחור.
ואמא נטמנה באדמה.
אהה...
אהה...
שנים רבות לפני מותה, בבית מס' 13 שברחוב אלכסייבסקי, היה תנור-האריחים שבחדר-האוכל מחמם ומגדל ומטפח את יֶלֶנקָה הקטנה, את אלכסיי הבכור ואת ניקולקה הפעוט, הצעיר מכולם.
ליד מִשטח-האריחים המלוהט היו קוראים וחוזרים וקוראים את "הנגר מסַארְדָאם" (פטר הגדול עבד בעיר ההולנדית סארדאם כנגר ובונה אוניות), והאורלוגין היה מנגן גַאבוֹט, ובסוף דצמבר מילא את החדר תמיד ריח מחטי האשוח, ונרות פרפין ססגוניים דלקן על הענפים הירוקים.
לגאבוט של אורלוגין-הארד, העומד בחדר-השינה של האם - היום של ילנה - היה נענה שעון-הקיר השחור שבחדר-האוכל ומדנדן כמִגדל-פעמונים.
האב קנה אותו לפני שנים רבות, כשעוד היו באופנה שרוולי הנשים המגוחכים, התְפוּחים ככדור ליד הכתפיים.
השרוולים הללו נעלמו, הזמן הִבהב וכבה כניצוץ, האב-הפרופסור הלך לעולמו, הם גדלו ובגרו, אך השעון נשאר אותו שעון והיה מדנדן כמגדל- פעמונים.
הם הסכינו עמו כל-כך, שאילו נעלם באורח פלא מעל הקיר היו מתאבלים עליו כעל קולו של בן-בית אהוב, שדבר לא יוכל עוד למלא את המקום הריק שהשאיר אחריו.
אלא שהשעון הוא בן-אלמוות, למרבה המזל, ובן-אלמוות גם הנגר מסארדאם, ותנור-האריחים ההולנדי, כמוהו כצוק-סלע נבון, מעניק חום וחיים גם בימים הקשים מכולם.
והנה את תנור-האריחים הזה, ואת הרהיטים המחופים קטיפה אדומה ישנה, ואת המיטות עם גולות-הנחושת הנוצצות, ואת השטיחים המהוהים, שקצתם ססגוניים וקצתם אדומים כעין הפטל, עם הבז על אצבעו של הצאר אלכסיי מיכאילוביץ' ועם לואי הארבעה-עשר המתענג לו בגן-עדן לחוף אגם של משי, ואת השטיחים התורכיים עם הסלסולים המופלאים המתפתלים על רקע מזרחי, שפיזזו מול עיניו של ניקוֹלקה חולה השָנית שעה שהזה בחומו, ואת מנורת הארד עם האהיל, ואת הארונות שאין דומה להם בעולם והספרים שעל מדפיהם מדיפים איזה ניחוח מסתורי של שוקולד ישן, עם נטאשה רוֹסטוֹבה (גיבורת "מלחמה ושלום" של טולסטוי) ועם בת הקפיטן (רומן היסטורי מאת פושקין), ואת הספלים המוזהבים ואת כלי-הכסף ואת הדיוקנאות ואת המסכים, את כל שבעת החדרים האלה העמוסים והמאובקים, אשר גידלו וטיפחו את בני משפחת טוּרבּין - את כל אלה הניחה האם לילדיה בזמנים הללו שאין קשים מהם, וככלות כוחותיה, בשוכבה על יצועה מתנשמת בכבדות ונצמדת אל ידה של ילנה הבוכייה, ציוותה עליהם:
"חיו...
באחווה."
אבל איך לחיות?
איך אפשר לחיות?
אלכסיי ואסילייביץ' טוּרבּין, הבכור, הוא רופא צעיר בן עשרים ושמונה.
ילנה בת עשרים וארבע.
בעלה, הסרן טאלברג - בן שלושים ואחת, וניקוֹלקה בן שבע-עשרה וחצי.
בעצם שעת הזריחה נשתבשו חייהם.
זה ימים רבים מנשבות רוחות-סוֹעה מן הצפון, מנשבות ומנשבות ואינן חדלות, וככל שהן מוסיפות לנשב, כן רעה פגיעתן.
טוּרבּין הבכור שב אל עיר הולדתו לאחר שניחתה המהלומה הראשונה והרעישה את ההרים החולשים על הדְניֶפֶּר.
הנה, הוא חושב לו, הנה תיפסק המהומה ויתחילו החיים ההם שסוּפּר עליהם בספרי השוקולד;
אך אותם חיים לא זו בלבד שאין הם מתחילים כלל, אלא הכול מסביב אף נהיה נורא יותר מרגע לרגע.
סופת-השלג בצפון מייללת ומייללת, ואילו כאן, מתחת לרגליים, נוהמת עמומות האדמה ונאנקת מעִמקי מעיה החרֵדים.
השנה השמונה-עשרה טסה לה אל קִצה, וכל יום נראה מאיים וסמוּר-זיפים יותר מקודמו.
הכתלים יִימוֹטוּ, הבז המבוהל יפרח לו מעל הכפפה הצחורה, תדעך השלהבת במנורת-הארד, ואת בת הקפיטן ישרפו בתנור.
האם אמרה לילדיה:
"חיו."
אך נגזר עליהם להתייסר ולמות.
ערב אחד, בשעת דמדומים, ימים מעטים אחרי לוויית האם, בא אלכסיי טוּרבּין אל האב אלכסנדר ואמר לו:
"כן, גדול העצב אצלנו, האב אלכסנדר.
קשה לשכוח את אמא, וגם הזמנים קשים כל-כך...
והעיקר, הלוא רק עכשיו חזרתי הביתה, וחשבתי לי, נשיב את החיים למסלולם - והנה..."
הוא השתתק, ובשבתו אל השולחן, בדמדומים, שקע במחשבות ומבטו בוהה במרחקים.
הענפים בחצר הכנסייה סגרו על ביתו הקטן של הכומר.
דומה היה שמעבר לקיר חדר-העבודה הזעיר, הצפוף, העמוס ספרים לעייפה, משתרע יער אביבי סבוּך ואפוף-רזים.
מן העיר עלה שאון-ערבית עמום, ריח לילך עמד באוויר.
"מה לעשות, מה לעשות," מִלמל הכומר במבוכה (הוא בא במבוכה בכל פעם שהיה עליו לשוחח עם אנשים).
"זהו רצון האל."
"ואולי ייגמר כל זה ביום מן הימים?
ואחר-כך יהיה טוב יותר?" שאל טוּרבּין, אך לא ברור היה אל מי מופנים
דבריו.
הכומר זע בכורסתו.
"ימים קשים...
כן, קשים, מה יש לדבר," מלמל, "אבל אסור להיתפס לייאוש..."
אחר-כך שִרבב פתאום את ידו הצחורה מתוך שרוול גלימת-הכמרים הכהה שלו, הניחה על ערֵמה של ספרים ופתח את הספר העליון במקום שהיתה מונחת סימנית צבעונית מרוקמת.
"אין להיתפס לייאוש," אמר בקול נבוך עדיין, אך באיזו נעימה של נחישות.
"חטא גדול הוא, הייאוש...
אף-על-פי שנדמה לי שעוד נכונו לנו ניסיונות.
אכן, אכן, ניסיונות קשים," קולו הלך ונמלא בִּטחה.
"בזמן האחרון, אתה יודע, אני מעיין הרבה בספרים - בנושא שלי, כמובן, ספרי דת בעיקר..."
הוא הגביה את הספר עד שבאה אלומת-האור האחרונה הבוקעת מן החלון והאירה את הדף, וקרא:
"ויָרֶק המלאך השלישי את קערתו בנהרות ובמעיינות- המים והיו לדם." (חזון יוחנן ט"ז 4, נוסח דליץ')
פרק שני ובכן, היה דצמבר לבן, צמרירי.
קרֵב היה אל אמצעו בצעד נמרץ.
ברחובות המושלגים כבר השתקפו זהרורי המולד.
קרב קִצה של השנה השמונה-עשרה.
מעל לבית הדו-קומתי מס' 13, מבנה מוזר למראה (כלפי הרחוב היתה דירתם של הטוּרבּינים בקומה השנייה, ואילו כלפי החצר הקטנה, המשופעת, הנעימה - בראשונה), בגן המתרפק אל מרגלות הגבעה התלולה, שָחו מטה כל ענפי העצים ונידמו לכפות של חיה.
הצריפונים בחצר כמעט נעלמו תחת מעטה הלובן, הגבעה היתה מושלגת כולה - גוש כביר של סוכר.
לראש הבית זיתה מגבעת-פרווה של גנרל לבן, ובקומה התחתונה (כלפי הרחוב - הראשונה, וכלפי החצר, תחת מרפסתם של בני טוּרבּין - המרתף) נדלקו אורות קלושים צהבהבים אצל ואסילי איוואנוביץ' ליסוֹביץ' - מהנדס ופחדן, בורגני ודוחה - שעה שמלמעלה הזדהרו בחדווה ובאון חלונותיהם של הטוּרבּינים.
עם רדת הערב הלכו אלכסיי וניקולקה אל המחסן, להביא עצי-הסקה.
"אֶח, אֶח, לעזאזל, כמעט לא נשארו עצים.
היום גנבו לנו שוב, תסתכל."
חרוט כחלחל פרץ מפנס-הכיס של ניקולקה, ונראו בו בבהירות הקרשים שנעקרו מן הקיר והושבו למקומם בחופזה, מבחוץ.
"הייתי יורה בשדים האלה!
בחיי!
אתה יודע מה - אולי נארוב להם הלילה?
אני יודע מי הם - הסנדלרים ממספר 11.
מנוולים שכאלה!
יש להם יותר עצים מאשר לנו."
"שיֵלכו לכל הרוחות...
בוא.
קח."
המנעול החלוד פצח בזמר, שכבת שלג כיסתה את האחים, הם גררו הביתה את עצי-ההסקה.
בתשע בערב שוב לא היה אפשר לגעת באריחים של סארדאם.
על פני השטח הבוהקים של התנור המופלא הזה התנוססו כתובות וציורים היסטוריים, ששורטטו בטוש בידי ניקולקה בזמנים שונים במרוצת השנה השמונה- עשרה, וכולם מלאי משמעות עמותה מני חקר:
אם יאמרו לך שבעלות-הברית חשות לעזרתנו - אל תאמין.
בעלות-הברית – נבֵלות.
הוא תומך בבולשביקים.
ציור:
פרצופו של מוֹמוּס (אל הצחוק והליצנות הרומי).
כתובת מתחתיו:
האוּלאון (חייל ביחידת פרשים) ליאוניד יוּרייֶביץ'.
שמועות-אֵימה מֵעֲבָרים:
האדוּמים מסתערים.
ציור בצבעים:
ראש בעל שפמות משתלשלים, בכובע של פרוות-כבש עם זנב כחול.
כתובת מתחתיו:
הכה בפֶּטליוּרָה!
(סימון ואסילייביץ', 1879-1926, ממנהיגי הלאומנים האוקראינים, שביקשו להתבדל מרוסיה;
תנועתו חוסלה בידי הצבא האדום ב- 1920) כתובות אחרות נרשמו בידי ילנה ובידי רעי ילדותם האהובים של בני טוּרבּין – מישְלאיֶבסקי, קַארַאס, שֶרווינסקי - בצבעים, בטוּש, בדיו, במיץ דובדבנים:
ילנה ואסילייבנה אוהבת אותנו מאוד, את מי - יותר, ואת מי – פחות.
לֶנוֹצְ'קָה, קניתי כרטיס ל"אָאִידָה", תא מס' 8, צד ימין.
בשנת 1918, ביום ה- 12 במאי התאהבתי.
אתה שמן ומכוער.
אחרי מלים שכאלה אתקע לי כדור כראש.
(ציור - דומה מאוד - של אקדח "בּראוּנינג") תחי רוסיה!
תחי המלוכה!
יוני.
בַּרקַארוֹלָה.
את יום בורודינו זוכרת כל רוּס הן לא בכדי.
(ציטטה משירו של לרמונטוב (מובאת כאן בתרגום ד' שמעוני) על קרב בורודינו, שבו עמד הצבא הרוסי בגבורה נגד נפוליאון (1812).
רוּס – שמה הקדום של רוסיה) ובאותיות-דפוס, בידי ניקוֹלקה:
הריני אוסר בזאת לכתוב על התנור דברים שאינם ממין העניין:
כל חבר שייתפס יוצא להורג בירייה וזכויותיו האזרחיות תישללנה.
על החתום - קומיסר ועד-הרובע של פודול, חייט לגברות, לגברים ולנשים, אברהם פרוז'ינר.
30 בינואר 1918. האריחים המעוטרים לוהטים, שעון-הקיר השחור
מתקתק כמו לפני שלושים שנה:
טינק-טאנק.
טוּרבּין הבכור, בהיר-שיער, מגולח למשעי, קדורני וזקן יותר למראה מאז ה- 25 באוקטובר 1917 (יום פרוץ המהפכה הבולשביקית), במִקטורן צבאי עם כיסי-ענק, במכנסי-רכיבה כחולים ובנעלי-בית חדשות רכות, שרוע בתנוחה החביבה עליו, רגליו מכונסות תחתיו על הכורסה.
למרגלותיו, על השרפרף, ניקולקה עם קווּצת-השיער על מצחו, רגליו מתוחות כמעט עד השידה:
חדר-האוכל קטן.
לרגליו מגפיים עם אבזמים.
רעוּתוֹ של ניקולקה, הגיטרה, חרישית וענוגה;
טְרֵין...
עמומים צליליה:
טְרֵין...
שהרי לפי שעה, התבינו, שום דבר עדיין לא ברור.
בעיר חרדה, בלבול, מצוקה...
על כתפיו של ניקולקה כותפות של סמָל עם סרטים לבנים, ועל שרוולו השמאלי סמל-יחידה זוויתי בשלושה צבעים (הגדוד השלישי של חטיבת הרגלים הראשונה.
מתארגן זה ארבעה ימים, לנוכח האירועים האחרונים).
ולמרות כל האירועים הללו, הישיבה פה בחדר היא בעצם תענוג.
חם, נעים, התריסים שצבעם כעין השמנת מוגפים.
והחום אופף את האחים, נוסך עליהם ערפול- חושים מתוק.
הבכור שומט מידו את הספר, מתמתח.
"נו, נגן לנו את שיר היוּנקֶרים..." (פרחי-קצונה מבני
מעמד האצילים) טרין-טא-טאם...
טרין-טא-טאם...
במגפיים בוהקים, בכובעים מהודקים – קדימה, יוּנקֶרים-מהנדסים!
הבכור מתחיל לזמזם.
עיניו קודרות, אך שלהבת קטנה ניצתת בהן, ובעורקיו - אש.
אבל בשקט, רבותי, בשקט- בשקט.
שלום עלייך, קייטנית, שלום לך, קייטן...
הגיטרה צועדת באון, הגדוד מגיח מבין מיתריה, קדימה, יונקרים-מהנדסים, שמאל, ימין!
עיניו של ניקולקה מעלות זיכרונות:
המִדרשה הצבאית.
עמודי-אלכסנדר המתקלפים.
התותחים.
היונקרים זוחלים על גחונם מחלון אל חלון, משיבים אש.
המקלעים בחלונות.
ענן של חיילים שם מצור על המדרשה, ענן ממש, כן.
מה לעשות.
נבהל הגנרל בּוֹגוֹרוֹדיצקי ונכנע, נכנע וכל היונקרים עמו.
איזו חֶר-ר-ר-פָּה...
שלום עלייך, קייטנית, שלום לך, קייטן, אנחנו במלאכה עושים פה כבר מזמן!
עיניו של ניקולקה מתערפלות.
תִמרות שרב מעל לשדות הארגמן של אוקראינה.
דורכים באבק, מכוסים באבק, צועדים גדודי היונקרים.
כל זה היה, היה ואיננו עוד.
חרפה.
שטות.
ילנה הפשילה את המסכים, ומבעד לפתח השחור השתרבב ראשה האדמוני.
אל אחֶיה העיפה מבט אוהב, ואל השעון - מבט שכולו דאגה.
ואין תימה.
איפה הוא באמת, איפה טאלברג?
נסערת רוחה של האחות.
כדי להסתיר זאת ביקשה לזמזם את השיר עם אחיה, אך פתאום עצרה וזקפה את אצבעה.
"חכו.
אתם שומעים?"
מצעדו של הגדוד נקטע בכל שבעת המיתרים:
ע-מוד!
כל השלושה הִטו אוזן:
תותחים.
כבדים, רחוקים, עמומים.
והנה שוב:
בּוּ-וּ...
ניקולקה הניח מידו את הגיטרה וקם בחופזה על רגליו;
אחריו, באנקה, התרומם ממושבו אלכסיי.
בטרקלין חושך גמור.
ניקולקה נתקל בכיסא.
מעבר לחלונות - ממש אופרה, "ליל חג המולד":
שלג ואורות.
מהבהבים, מרצדים.
ניקולקה נצמד אל החלון.
תמרות השרב והמדרשה פרחו מעיניו, עיניו מלאו קשב דרוּך.
היכן?
הוא משך בכתפי-הסמָל שלו.
"השד יודע.
נדמה כאילו מפגיזים ליד סְוויאטושינוֹ.
מוזר.
לא ייתכן שהם קרובים כל-כך."
אלכסיי שרוי כולו בעלטה, אך ילנה קרובה יותר אל החלון, ונראה בעליל שעיניה שחורות מבהלה.
איך זה, למה טאלברג אינו חוזר?
הבכור חש במצוקתה ועל כן אינו מוציא הגה מפיו, אף-על-פי שעז חפצו לדבר.
סְוויאטושינוֹ.
אין אף צל של ספק.
מפגיזים במרחק שתים-עשרה ורסטאות (ורסטה – כ- 1.065 ק"מ) מן
העיר, לא יותר.
מה פירוש הדבר?
בידו האחת נאחז ניקולקה בבריח החלון, ואת ידו האחרת הוא לוחץ בכוח כנגד השמשה, כאילו ביקש לפורצה ולצאת.
אפו נמעך אל הזגוגית.
"אני רוצה לנסוע לשם, לראות מה קורה..."
"כן, רק אתה חסר להם שם..."
קולה של ילנה מלא חרדה.
הרי זה אסון ממש.
בעלה צריך היה לשוב היום בשלוש בצהריים לכל המאוחר - לכל המאוחר, התבינו - ועכשיו כבר עשר.
בשתיקה חזרו אל חדר-האוכל.
הגיטרה שותקת אפופת קדרות.
ניקולקה מביא מן המטבח את המחם, וזה מזמר זמירות מבשרות-רעה ורוקק על סביבותיו.
על השולחן ערוכים הספלים המיוחדים, העשויים בתבנית עמודים מפוסלים, מוזהבים מבפנים ומעוטרים בפרחים עדינים מבחוץ.
בשנות חייה של אמא, אַנָה וְלדימירוֹבְנָה, לא הוציאו את מערכת-הכלים הזאת אלא בחגים ובמועדים משפחתיים, אך הבנים השתמשו בה לצורכי יומיום.
מפת השולחן, למרות ההפגזה ולמרות העֱנוּת והחרדה וההבלים כולם, צחורה ומעומלנת:
בזכות ילנה, שאלה דרכיה ואין לשנותן, בזכות אַניוּטָה, שגדלה בבית הטורבינים.
מרצפות-העץ בוהקות, ועכשיו, בעיצומו של דצמבר, עומדות על השולחן, באגרטל מוארך של זכוכית עמומה, הוֹרטֶנסיוֹת כחולות ושתי שושנים אפלוליות, לוהטות, המתעקשות לומר "הֵן" ליופי ולשגרת החיים, אף-על-פי שבשערי העיר כבר אורב האויב האכזר, העלול, אולי, לפצפץ את הקִריה היפהפייה, המושלגת, ולרמוס בעקב מגפו את רסיסי השלווה.
פרחים.
פרחים שהביא מעריצה הנאמן של ילנה, סֶגֶן הגווארדיה ליאוניד יוּרייביץ' שֶרווינסקי, שיש לו ידידה זבנית בינות הממתקים הנודעת "מרקיזה", וידידה זבנית בחנות הפרחים הנעימה "פרחי ניצה".
בצל ההורטנסיות - צלחת מעוטרת בכחול ובה פרוסות נקניק חמאה בכלי שקוף, סלסלה ובה סכין משוננת וכיכר מוארכת של לחם לבן.
כמה מענג היה לשתות תה וללפֵּת את הפת אִלמלא הנסיבות הקודרות הללו...
אהה...
אהה...
על התֵיוֹן רוכב לו תרנגול-צמר ססגוני, ובפאותיו המתנוצצות של המחם משתקפים שלושה פרצופי-טוּרבּין מעוותים;
לחיי ניקולקה תפוחות כלחייו של מוֹמוּס.
מעיני ילנה ניבטת התוגה, וקווצות-שערה, שלֶהָבָה אדמונית נוגהת עליהן, משתלשלות מטה בעצבות.
טאלברג נתקע אי-שם ברכבת עם כספי ההֶטְמאן, והרס את הערב.
השד יודע אם לא קרה לו חלילה משהו.
האחים לועסים כריכים בלא חמדה.
לפני ילנה, ליד ספל התה שהוּצן, פתוח "האדון מסן פרנציסקו" (נובלה של הסופר הרוסי איוואן בּוּנין).
עיניה הנסוכות דוק, הלא-רואות, נעוצות במלים:
...עלטה, אוקיינוס, סוּפה.
ילנה אינה קוראת.
ניקולקה לא מתאפק עוד:
"הייתי רוצה לדעת, מדוע יורים קרוב כל-כך?
הרי לא ייתכן ש...יי
הוא שיסע את דברי עצמו, ובנוּעוֹ התעוותה בבואתו שבמחם.
שתיקה.
המחוג מזדחל מעל לדקה העשירית - טינק-טאנק - וממשיך דרכו לעבר עשר ורבע.
"יורים מפני שהגרמנים מנוולים," רוטן פתאום האח הבכור.
ילנה נושאת ראשה אל השעון ושואלת:
"האם באמת, באמת יפקירו אותנו לגורלנו?" תוגה
מחלחלת בקולה.
כמו על-פי פקודה מסבים האחים את ראשיהם ומתחילים לשקר.
"שום דבר עוד לא ידוע," אומר ניקולקה ונוגס בנקניק.
"אני דיברתי סתם כך, הממ...
על דרך ההשערה.
שמועות."
"לא, לא שמועות," מתעקשת ילנה, "אלה לא שמועות, אלא האמת לאמִתה.
היום ראיתי את שְצֶ'גְלוֹבָה, והיא סיפרה לי ששתי חטיבות גרמניות הוחזרו מבּוֹרוֹדיַאנקָה."
"שטויות."
"תחשבי רגע," פותח האח הבכור, "האם אפשר להעלות על הדעת, שהגרמנים יתנו לפושע הזה להתקרב אל העיר?
תחשבי, אה?
כשלעצמי ברור לי כשמש, שהם לא יוכלו לסבול אותו במחיצתם אפילו דקה.
אבסורד גמור.
הגרמנים ופֶּטליוּרָה.
הלוא הם עצמם מכנים אותו שודד, לא אחרת.
פשוט מגוחך."
"אה, מה אתה מדבר.
את הגרמנים אני כבר מכירה.
במו עיני ראיתי כמה מהם עם סרט אדום על הזרוע.
וסמָל שיכור עם איזו נקבה.
שיכורה גם היא."
"ומה בכך?
אי-אלה מקרים של הפקרות יכולים להיות אפילו בצבא הגרמני."
"אם כן, אתם חושבים שפֶּטליוּרָה לא ייכנס אל העיר?"
"הממ...
לדעתי זה לא בא בחשבון."
" Absolument (כאן:
בדיוק כך, בצרפתית) תמזגי לי בבקשה עוד ספל תה.
ואל תדאגי.
שמרי על קור-רוח, כמו שאומרים."
"אבל אלי שבשמים, איפה סרגיי?
אני בטוחה שהתנפלו על הרכבת שלהם, ו..."
"ומה?
למה את בודה דברים סתם?
הרי הקו הזה בטוח לכל אורכו."
"אם כן, איפה הוא?"
"אלוהים אדירים!
הלוא את יודעת איך מתנהלות הרכבות בימינו.
ודאי נאלצו לעמוד ארבע שעות בכל תחנה."
"זו דרכה של המהפכה.
נוסעים שעה ועומדים שעתיים."
ילנה נאנחה אנחה עמוקה, העיפה מבט בשעון, שתקה ואחר-כך פתחה שוב:
"אלי, אלי!
אלמלא מעשה-הנבלה הזה של הגרמנים, הרי הכול היה מתנהל כשורה.
שתי החטיבות ההן יכלו למחוץ את הפטליורה הזה שלכם כמו זבוב.
לא, אני רואה שהגרמנים השפלים האלה משחקים פה איזה משחק כפול.
ובעלות-הברית המהוללות, איפה הן?
אוּ-וּ, איזו נבזוּת.
הבטיחוּ, הִבטיחוּ..."
המחם, ששתק עד כה, פצח פתאום בזמר, וגחלים מכוסות אפר לבנבן ניתכו על הטס.
מבלי משים הביטו האחים אל התנור.
התשובה - הנה היא.
בבקשה:
בעלות-הברית – נבֵלות.
המחוג נעמד על עשר ורבע, השעון כִחכח בגרונו בחשיבות והִכה פעם אחת, ומיד נענה לו קול צלצול דקיק עָרֵב, שעלה מחדר-המבוא.
"תודה לאל, הנה סרגיי," אמר הבכור בשמחה.
"זהו טאלברג," הסכים ניקולקה ורץ לפתוח את הדלת.
ילנה קמה על רגליה בלחיים סמוקות.
אבל זה לא היה טאלברג.
שלוש דלתות נטרקו ברעש, ובחדר-המדרגות הדהד עמומות קולו הנדהם של ניקולקה.
קול אחר ענה לו.
אחרי הקולות התגלגל על המדרגות הוֹלֶם מגפיים מסומרים וקת של רובה.
נחשול צינה פרץ מבעד לפתח, ומול אלכסיי ויֶלנה ניצבה פתאום דמות גבוהת-קומה ורחבת-כתפיים, במעיל צבאי היורד לה עד עקביה ובכותפות ששלושה כוכבים של סֶגֶן מצוירים עליהן בעיפרון כימי.
הברדס העלה כפור, והרובה הכבד בעל הכידון החום תפס את כל חלל המבוא.
"שלום לכם," צייצה הדמות בקול טנור צרוד, ובאצבעות קפואות התחילה מסירה את הברדס.
"וִיטְיָה!"
ניקולקה עזר לדמות להתיר את הקצוות, הברדס צנח לו.
מתחת לברדס - כומתת-קצינים, כמין לביבה עם תג דהוי, ומעל לכתפיים הענקיות התגלה ראשו של הסֶגֶן ויקטור ויקטורוביץ' מישלַאייבסקי.
יופי נדיר היה שפוך על הראש הזה, אותו היופי המוזר, העצוב, המהלך קסמים, של גזע אצילי ועתיק המתנוון לאִטו.
יופי היה יצוק בעיניים הנועזות, השונות זו מזו בצבען, בריסים הארוכים.
החוטם מגובנן מעט, השפתיים מפיקות גאון, המצח לבן וזך, סימנים מיוחדים - אין.
אך הנה, זווית אחת של פיו היתה שמוטה בעצב, וסנטרו כמו חתוך באלכסון, משל עמד הפסל שכייר את הפנים היחסניות הללו והגה פתאום רעיון מטורף, לסלק מהן גוש של חימר ולהניח את הקלסתר הגברי הזה עם סנטר נשי קטן ולא-תוֹאֵם.
"מניין אתה בא?"
"מנַיין?"
"בזהירות," ענה מישלאייבסקי חלושות, "שלא תשבור.
יש לי שם בקבוק וודקה."
בזהירות תלה ניקולקה את המעיל הכבד, שמכיסו בִצבץ צוואר-בקבוק עטוף בקרע של עיתון.
אחר-כך תלה את ה"מאוּזֶר" הכבד הנתון בנרתיק של עץ, והקולב המעוטר בקרני צבי התנודד.
רק אז הפך מישלאייבסקי פניו אל ילנה, נשק את ידה ואמר:
"הייתי ליד 'הפונדק האיום'.
הרשי לי ללון פה, ילנה.
לא יהיה לי כוח ללכת הביתה."
"אה, אֵלי, כמובן."
מישלאייבסקי נאנק פתאום, ניסה לנשוף על אצבעותיו, אך שפתיו לא נשמעו לו.
גביניו הלבנים וקטיפת שפמו הגזוּז, ששֵיבת-כפור זרקה בו, התחילו נמסים לאִטם, ופניו נרטבו.
טוּרבּין הבכור נפנה אליו והתיר לו את כפתורי המקטורן, משך החוצה את הכותונת המזוהמת והוליך את אצבעו לאורך התפר.
"נו, כמובן...
שורצות, מתרוצצות."
"תשמעו," - ילנה התנערה, מבוהלת, ולרגע נשכח טאלברג מלבה.
"ניקולקה, במטבח יש עצים.
רוץ תסיק את הדוּד.
אה, כמה חבל שנתתי לאַניוּטָה לצאת היום.
אלכסיי, תסיר מעליו את המקטורן, מהר."
בחדר-האוכל, ליד התנור, קרא מישלאייבסקי דרור לאנקותיו וצנח על כיסא.
ילנה נכנסה במרוצה, מקשקשת במפתחות.
טוּרבּין וניקולקה כרעו על ברכיהם ומשכו מעל רגליו של מישלאייבסקי את מגפיו המטורזנים עם האבזמים על הסוֹבֶך.
"טוב...
אה, כמה טוב..."
גוללו את חותלותיו המטונפות, המרובבות.
מתחתיהן - גרבי-משי ארגמניים.
את המקטורן טלטל ניקולקה אל המרפסת הקפואה - שיתפגרו הכינים.
בכתונת- הבאטיסט המלוכלכה, שכתפיות שחורות מצולבות עליה, ובאברקיים הכחולים, המהודקים אל כפות-הרגליים, נהיה פתאום מישלאייבסקי דק ושחור, חולה ועלוב.
כפות- יידיים שהכחילו טפחו על אריחי-התנור, גלשו על פניהם:
שמוע...
אימ...
האדו...
מסתע...
מאי...
התאהבתי...
"איזה מנוולים!
קרא טוּרבּין.
"לא יכלו לתת לכם מגפי-לבד ומעילי-פרווה?"
"מ...ג..פיים," חיקה-הקניט מישלאייבסקי בבכייה,
"מ...ג..."
חום התנור שילח בידיו וברגליו כאב עז מנשוא.
משלא שמע עוד את צעדיה של ילנה במטבח, הצטעק בחמה שפוכה, בדמעות:
"חֶלאָה!"
מחרחר ומתעוות קרס תחתיו, הורה באצבעו על גרביו ונאנק:
תוריד לי, תוריד, תוריד..."
באוויר נישא ריח מבחיל של חומר-חיטוי;
הר של שלג נמס בקערה;
מכוסית אחת של וודקה השתכר הסגן מישלאייבסקי בן-רגע, ועיניו הצטעפו.
,האומנם ייאלצו לקטוע.
אל-אלוהים..." הוא התנודד
מרה על מושבו.
"שטויות, חכה.
זה לא נורא...
כך.
הבוהן קפואה.
כך...
האצבע הזאת תהיה בסדר.
וגם זאת."
ניקולקה השתופף והתחיל גורב לרגליו גרביים נקיים שחורים, וידי-העץ הנוקשות של מישלאייבסקי נתחבו לתוך שרוולי חלוק-רחצה שעיר.
כתמי-ארגמן פרחו בלחייו, ובעודו מתכווץ כולו בלבניו הנקיים ובחלוקו, היה הסגן מישלאייבסקי הקפוא מתרכך והולך וחוזר לחיים.
נאצות וגירופים של ניבול-פה פיזזו בחדר כברד על אדן של חלון.
עיניו מפזילות אל קצה אפו, החל מישלאייבסקי שופך קיתונות של שופכין על קציני המטֶה הנוסעים להם בקרונות המחלקה הראשונה, על פלוני האלוף-משנה שְצ'וֹטְקין, על הכפור, על פטליורה, על הגרמנים, על סופת-השלג, וסופו שחירף בלשון-ביבים שאין מגונה ממנה את ההֶטמאן של אוקראינה בכבודו ובעצמו (הכוונה לסקוֹרוֹפַּאדסקי, בן-חסותם של הגרמנים:
למרות היותו בדלן אוקראיני, נתמך תקופה ידועה בידי קציני הצבא הרוסי הלבן, שעמם נמנים הטורבינים וחבריהם).
אלכסיי וניקולקה לטשו עיניהם אל הסגן ששיניו נוקשות זו לזו בעודו מפשיר והולך, ומפעם לפעם היו מפטירים "או-הו".
"ההֶטמאן, אַה?
בן-זונה!" שאג מישלאייבסקי.
"ומשמר הפרשים?
נשאר בארמון, כן?
ואותנו גררו החוצה עירומים ויחפים, כן?
יממה שלמה בכפור, בשלג...
אלוהים אדירים!...
הייתי בטוח שנלך כולנו לעזאזל...
האמא שלו!
מאתיים מטר מקצין לקצין - לזה הם קוראים פרישת-שרשרת!
עוד רגע היו שוחטים אותנו כמו תרנגולות!"
"חכה, חכה," אמר טוּרבּין, נדהם ממטח הגידופים, "אבל מי היה שם, ליד הפונדק?"
"הה!" מישלאייבסקי נופף בידו בביטול.
"אי אפשר היה להבין כלום!
אתה יודע כמה היינו שם, ליד הפונדק?
אר-ב-עים איש.
ואז מופיע הטינופת הזאת, האלוף-משנה שְצ'וֹטְקין, ואומר (כאן עיווה מישלאייבסקי את פניו במאמץ לחקות את האלוף-משנה שצ'וטקין שנוא נפשו, והחל לדבר בקול מאוס, דקיק, מאנפף):
'רבותי הקצינים, העיר תולה בכם את כל תקוותיה.
עליכם להיות ראויים לאמון שנותנת בכם אֵם הערים הרוסיות כולן (כינוי מקובל לקייב), שסכנת כליה מרחפת עליה.
כשיופיע האויב – תעברו להתקפה:
האֵל עמנו!
כעבור שש שעות יבואו להחליף אתכם.
אבל תשתדלו לחסוך בתחמושת...'
(מישלאייבסקי שב לדבר בקולו הרגיל) - ומיד הסתלק לו במכונית יחד עם השָליש.
וחושך היה שם, כמו בתחת של השֵד!
וכפור.
דוקר כמו מחטים."
"אבל מי נמצא שם, בשם אלוהים?!
הרי לא ייתכן שפֶּטליוּרה כבר הגיע אל 'הפונדק האדום'!"
"השד יודע.
בבוקר כמעט שיצאנו מדעתנו.
היינו שם מחצות, חיכינו למחליפים...
כבר לא הרגשנו לא ידיים, לא רגליים.
ומחליפים - אין.
מדורות לא יכולנו להדליק, כמובן:
הכפר במרחק שתי ורסטאות, הפונדק - במרחק ורסטה.
ובלילה נדמה לך:
השדה מתנועע.
כאילו זוחלים שם...
נו, אתה חושב, מה עושים עכשיו?...
מה?
אתה מרים את הרובה - לירות או לא לירות?
פיתוי נורא.
עמדנו, יללנו כמו זאבים.
צעקנו זה אל זה ממרחקים.
לבסוף התחפרתי בשלג, בקת הרובה כריתי לי קבר, התיישבתי שם והשתדלתי לא להירדם.
אתה נרדם - זה הסוף שלך.
לקראת הבוקר נשברתי:
הרגשתי שאני מתנמנם.
אתה יודע מי הציל אותי?
המקלעים.
עם שחר שמעתי אותם, במרחק שלוש ורסטאות:
טרא-אח!
ותאר לך, לא רציתי לקום.
אבל פתאום הרעימו גם התותחים.
נעמדתי על הרגליים - על כל רגל מִשקולת של פּוּד (כשישה-עשר קילוגרם) - וחשבתי לי:
מזל טוב!
פּטליוּרה הטריח את עצמו לכאן.
קראנו זה אל זה, צִמצמנו את הרווחים.
והחלטנו:
אם קורה משהו, נתלכד כולנו, נשיב אש וניסוג אל העיר.
יהרגו אותנו - יהרגו, לפחות ניפול ביחד.
ותאר לך - השתרר שקט.
בבוקר התחלנו לרוץ לפונדק להתחמם, שלושה-שלושה.
אתה יודע מתי באו להחליף אותנו?
היום, בשתיים בצהריים.
איזה מאתיים יונקרים מהחטיבה הראשונה.
ומה אתה חושב?
כולם מצוידים כמו שצריך, בכובעי-פרווה, במגפי-לבד, עם מחלקת מקלעים.
והאלוף-משנה נַאי-טוּרְס בראשם."
"משלנו!
משלנו!" קרא ניקולקה.
"רגע, רגע, הוא לא מן ההוּזַארים של בלגראד?" שאל
טוּרבּין.
"כן, כן, הוּזאר...
אתה מבין, הם ראו אותנו ונבהלו;
' חשבנו'' הם אומרים, שנערכתם פה שתי פלוגות עם מקלעים - איך החזקתם מעמד?'
"מתברר שיריות המקלעים היו לפנות בוקר באו מתוך כנופיה של איזה אלף איש שהסתערו על סֶרֶבְּרְיַאנְקָה ופתחו במתקפה.
מזל שלא ידעו שההגנה שם פרושה בשרשרת דלילה ממש כמו אצלנו - אחרת, אתה יכול לתאר לך, כל האספסוף הזה עוד היה בא לביקור בעיר.
ומזל שהיה להם שם קשר עם פּוֹסט-ווֹלינסק, הם מסרו הודעה, ואיזו סוללה ארטילרית הפגיזה את הכנופיה בשְרַאפְּנֶל (פגז ממולא בכדורי-עופרת).
להט-הקרב שלהם דעך, אתה מבין, הם הפסיקו את המתקפה והתפזרו להם לכל השדים."
"אבל מי הם?
האומנם אנשי פטליורה?
לא ייתכן."
"השד יודע מי הם.
נדמה לי שמוּז'יקים מקומיים, ' אנשי-אלוהים' נוסח דוסטויבסקי!...
אוּ-וּ...
האמא שלהם!"
"אלוהים אדירים!"
"כ-ן," הצטרד מישלאייבסקי ומצץ מן הסיגריה שלו, "סוף-סוף באו להחליף אותנו, תודה לאל, עשינו ספירה - שלושים ושמונה איש.
באמת כל הכבוד:
שניים קפאו.
נזרקו לכלבים.
ועוד שניים גררו משם - יקטעו להם את הרגליים..."
"מה?
קפאו למוות?"
"אלא מה חשבת?
אחד יונקר ואחד קצין.
אבל עוד יותר יפה היה בפּוֹפֶּליוּכָה, לא רחוק מן 'הפונדק האדום'.
הלכתי לשם עם סגן-משנה קְראסין, לקחת מזחלות לאנשים שקפאו.
הכפר כאילו מת כולו - אין אף נפש חייה.
והנה אנחנו רואים סוף-סוף, מזדחל לקראתנו איזה ישיש בטוּלוּפּ (מעיל-איכרים עשוי פרוות-כבש), נשען על מקל.
תאר לך - רק הציץ בנו, ושמחה קפצה עליו.
מיד הרגשתי שיש פה איזה עניין מפוקפק.
מה זה, תהיתי.
והתֶרח הזקן, איש-האלוהים, צוהל וצווח:
'בחורים...
בחורים...'' ואני אומר לו בקול של נופת-צופים:
'שלום עליך, סבא.
תן לנו מזחלת, מהר!' 'אין פה,' הוא עונה
לי.
'הקצינים לקחו את כל המזחלות לפּוֹסט-ווֹלינסק.'
קרצתי לקְראסין ושאלתי:
'הקצינים, אה?' והבחורים
שלכם, איפה הם כולם?' והזקן אומר:
'ברחו כולם אצל פטליורה.' אה?
מה תאמר על זה?
הוא לא ראה בעיוורונו שיש לנו דרגות קצונה מתחת לברדסים, וחשב אותנו לאנשי-פטליורה.
נו, אתה מבין, כאן כבר לא התאפקתי.
הכפור הזה...
יצאתי מן הכלים...
תפסתי את הזקן בצווארו עד שפרחה נשמתו כמעט, וצרחתי:
'ברחו אצל פֶּטליורה?
תיכף אתקע בך כדור, אז תדע מה זה לברוח אצל פטליורה!
אל העולם-הבא תברח אצלי, חלאה!'
עכשיו, כמובן, נפקחו עיניו של עובד-האדמה הקדוש, היוגב בְּרוך-האל (כאן קילל מישלאייבסקי קללה נמרצת, כמדרדר מפל של אבנים).
בו-ברגע נפל לרגלי וצווח:
'אוי, הוד מעלתך, סלח לי, לזקן, סלח על העיוורון, על הטמטום - תיכף אתן לך סוסים, תיכף ומיד, רק אל תהרוג!..'' וקיבלנו סוסים ומגררה.
"וכך, עם דמדומים, הגענו לפּוֹסט-ווֹלינסק.
מה שהתחולל שם - עין לא ראתה.
ארבע סוללות של תותחים ספרתי על מסילת-הברזל, משותקות כולן - אין פגזים, מסתבר.
קציני המטֶה שם רבים מספור, אבל אף אחד לא יודע כלום, כמובן.
והעיקר - אין מקום להניח את המתים!
לבסוף מצאנו עגלה של עזרה-ראשונה, אבל תאמין או לא - הם השליכו החוצה את המתים, סירבו סוף עמוד 31 פעם אחת הִכּתה אַנְטוֹנינָה אָלֶכְּסֵיֶיבְנָה את בעלה בחותמת משרדית והתלכלך לו המצח בצבע דפוס.
פְּיוֹטר לֵיאוֹנידוֹביץ', בעלה של אנטונינה אלכסייבנה, נפגע מאוד, הסתגר בחדר האמבטיה ולא נתן לאף אחד להיכנס לשם.
דיירי הדירה הקומונלית, שהיה להם צורך עז להיכנס למקום שבו ישב פיוטר ליאונידוביץ', החליטו לפרוץ את הדלת הנעולה בכוח.
בראותו שהקרב אבוד, יצא פיוטר ליאונידוביץ' מחדר האמבטיה, הלך לחדרו ונשכב על המיטה.
אבל אנטונינה אלכסייבנה החליטה לרדוף את בעלה עד הסוף.
היא קרעה ניירות לחתיכות קטנות ופיזרה אותן על גופו של פיוטר ליאונידוביץ' השכוב על המיטה.
פְּיוֹטר לֵיאוֹנידוֹביץ' זינק למסדרון בחמת זעם והתחיל לתלוש שם את הטפטים.
אז יצאו בריצה כל הדיירים, וכשראו מה עושה פיוטר ליאונידוביץ' האומלל, התנפלו עליו וקרעו לגזרים את המותנייה שלבש.
פיוטר ליאונידוביץ' רץ לאגודה הקואופרטיבית לדיור.
באותו זמן פשטה אַנטוֹנינָה אָלֶכּסֵיֶיבְנָה את בגדיה והתחבאה עירומה בתוך תיבה.
כעבור עשר דקות חזר פיוטר ליאונידוביץ' והביא איתו את ראש מנהלת הדיור.
כיוון שלא מצאו בבית את האישה, החליטו ראש מנהלת הדיור ופיוטר ליאונידוביץ' לנצל את החלל שהתפנה ולשתות קצת וודקה.
פיוטר לאונידוביץ' לקח על עצמו לקפוץ להביא את המשקה מהחנות שבפינה.
כאשר הלך פיוטר ליאונידוביץ', הגיחה אנטונינה אלכסייבנה מתוך התיבה והתייצבה בעירום מלא לפני ראש מנהלת הדיור.
ראש מנהלת הדיור המזועזע קפץ מהכיסא ורץ אל החלון, אבל כשראה את מבנה גופה העצום של האישה הצעירה בת העשרים ושש, אחזה בו פתאום התלהבות פראית.
בדיוק אז חזר פיוטר ליאונידוביץ' ועמו ליטר וודקה.
כשראה פיוטר ליאונידוביץ' מה מתרחש אצלו בחדר, כיווץ בזעף את גבותיו.
ואולם רעייתו אנטונינה אלכסייבנה הראתה לו את החותמת המשרדית ופיוטר ליאונידוביץ' נרגע.
אנטונינה אלכסייבנה הביעה רצון להשתתף בהוללות השיכורים, אבל אך ורק בעירום, ובנוסף לכך, תוך כדי ישיבה על השולחן שעליו התכוונו לסדר את המתאבנים לצד הוודקה.
הגברים התיישבו על הכיסאות, אנטונינה אלכסייבנה התיישבה על השולחן, וההוללות התחילה.
קשה לומר שזה היגייני, שאישה צעירה עירומה תשב על השולחן שאוכלים עליו.
מה גם שאנטונינה אלכסייבנה היתה אישה בעלת מבנה גוף די מלא ולא הקפידה במיוחד על הניקיון, לכן השד יודע מה הלך שם בכלל.
עם זאת, מהר מאוד השתכרו כולם ונרדמו, הגברים על הרצפה ואנטונינה אלכסייבנה על השולחן.
ושקט השתרר בדירה הקומונלית.
22.1.1935
מאשָׁה מצאה פטרייה, קטפה אותה ולקחה לשוק.
בשוק נתנו למאשה מכה בראש, ובנוסף לזה הבטיחו שיַכּוּ אותה גם ברגליים.
מאשה נבהלה וברחה משם.
נכנסה מאשה בריצה לחנות קואופרטיב ורצתה להתחבא שם מאחורי הקופה.
המנהל רואה את מאשה ואומר:
"מה יש לך ביד?"
ומאשה אומרת:
"פטרייה."
המנהל אומר:
"את משהו את!
רוצה שאסדר לך פה עבודה?"
מאשָׁה אומרת:
"לא תסדר."
המנהל אומר:
"תראי שאסדר!"
וסידר למאשה תפקיד, לסובב את ידית הקופה הרושמת.
מאשה סובבה וסובבה את הידית ואז פתאום מתה.
באה משטרה, ערכה פרוטוקול והורתה למנהל לשלם קנס – חמישה עשר רובל.
המנהל אומר:
"על מה הקנס?"
והמשטרה אומרת:
"על רצח."
המנהל נבהל ומזדרז לשלם את הקנס.
"רק קחו מפה מהר את הקופאית המתה הזאת," הוא אומר.
ומוכר ממחלקת הפירות אומר:
"לא, זה לא נכון, היא לא היתה קופאית.
היא רק סובבה את הידית של הקופה.
והקופאית, הנה היא יושבת שם."
המשטרה אומרת:
"לנו לא אכפת:
אמרו לנו לקחת את הקופאית, אז ניקח אותה."
החלה המשטרה להתקרב לקופאית.
נשכבה הקופאית על הרצפה מאחורי הקופה.
"לא אלך," היא אומרת.
המשטרה אומרת:
"למה לא תלכי, טיפשה?"
הקופאית אומרת:
"אתם תקברו אותי חיה."
המשטרה ניסתה להרים את הקופאית מהרצפה, אך ללא כל הצלחה, מפני שהקופאית מלאה מאוד.
"תחזיקו אותה ברגליים," אומר המוכר ממחלקת הפירות.
"לא," אומר המנהל, "הקופאית הזאת משמשת האישה שלי.
אני מבקש מכם, לא לחשוף את פלג גופה התחתון."
הקופאית אומרת:
"אתם שומעים?
שלא תעזו לחשוף את פלג גופי התחתון."
המשטרה אחזה את הקופאית תחת זרועותיה וגררה אותה מתוך חנות הקואופרטיב החוצה.
המנהל הורה למוכרים לסדר את החנות ולפתוח את המסחר.
"ומה נעשה עם המנוחה?" אומר המוכר ממחלקת הפירות ומצביע על מאשה.
"אלוהים אדירים," אומר המנהל, "הרי בלבלנו הכול!
ובאמת, מה עושים עם המנוחה?"
"ומי יישב מאחורי הקופה?" שואל המוכר.
המנהל תפס את ראשו בידיו ופיזר בברכו תפוחים על הדלפק.
"גועל נפש!" אומר המנהל.
"גועל נפש," אומרים המוכרים במקהלה.
פתאום משפשף המנהל את שפמו.
"חה-חה!" הוא אומר.
"לא כל כך פשוט לדחוק אותי לפינה!
נושיב את המנוחה מאחורי הקופה, אולי הקהל לא ישים לב מי יושב שם."
הושיבו את המנוחה מאחורי הקופה, תקעו לה סיגריה בין השיניים כדי שתיראה יותר חיה, ובידיים, למען האמינות, נתנו לה להחזיק פטרייה.
המנוחה יושבת מאחורי הקופה כאילו היתה חיה, ורק צבע הפנים שלה ירוק מאוד ועינה האחת פקוחה והשנייה עצומה לגמרי.
"לא נורא," אומר המנהל, "יהיה בסדר."
והקהל כבר הולם בדלתות, מתרגש.
למה לא פותחים את חנות הקואופרטיב?
בייחוד התחילה להשתולל עקרת בית אחת בשכמייה ממשי:
היא מטלטלת את הסל שבידה וכבר מכוונת את עקב הנעל אל ידית הדלת.
ומאחורי עקרת הבית, קשישה עם ציפית על הראש – צועקת, מקללת וקוראת למנהל חנות הקואופרטיב קמצן.
המנהל פתח את הדלתות והכניס את הקהל.
הקהל רץ מיד למחלקת הבשר, ואחר כך לאזור שמוכרים בו סוכר ופלפל.
הקשישה הלכה ישר למחלקת דגים, אבל בדרך הביטה בקופאית ונעצרה.
"אלוהים," היא אומרת, "הצלוב יגן עלינו!"
עקרת הבית בשכמייה ממשי כבר הספיקה לבקר בכל המחלקות, והנה היא רצה ישר לקופה, אבל איך שהיא רואה את הקופאית היא נעצרת מיד, עומדת בשתיקה ומסתכלת.
והמוכרים גם הם שותקים ומביטים במנהל.
והמנהל מציץ מאחורי הדלפק ומחכה לראות מה יהיה הלאה.
עקרת הבית בשכמייה ממשי מסתובבת למוכרים.
"מי זה יושב אצלכם מאחורי הקופה?" היא אומרת.
והמוכרים שותקים, כי הם לא יודעים מה לענות.
גם המנהל שותק.
ובינתיים אנשים זורמים לכאן מכל הכיוונים.
הרחוב כבר הומה אדם.
הופיעו מנקי רחובות, נשמעות שריקות.
בקיצור, שערורייה אמיתית.
נראה שההמון מוכן להמשיך לעמוד ליד חנות הקואופרטיב עד הערב, אבל מישהו אומר שבסמטת אוֹזֶרְנִיי זקנות נופלות מהחלון.
ההמון ליד חנות הקואופרטיב אפוא התפזר מעט, כי רבים עברו לסמטת אוזרניי.
31 באוגוסט 1936 רשימותיו של שוטה על ערש דווי חיּי קרבים אל קִצם;
עוד רגע ידפוק המוות באצבעו הגרומה על דלתי… עוד רגע!
חזִי יבש מרוב ייסורים, נשיקותיהן של עלמות לא יחממהו עוד.
על חטאי חיי, על מאבקי בהגיון, מרט הגורל האכזר את כל שערות ראשי – גם שמן מקסרי לא יצמיחן עוד.
קשה למות למי שכמוני, עשה מעשי שטות רבים כל כך בחייו!
קשה למות בידיעה המרה שאתה נושא בנשמתך חטאים רבים יותר מהשערות שנשאת על ראשך בשיא חייך, קשה לסגור חשבונות עם עולם ההבלים כשהחובות רבים כל כך… קשה, קשה מאוד!
הו, אומלל שכמותי!
הו, טיפש!
מדוע לא חשבתי על מעשיי תחילה… מדוע הבנתי את עצמי כה מאוחר!
אחיי, בני האדם!
רחמו על רֵעכם העלוב, שנדרש לו זמן רב כל כך להיווכח כי הוא שוטה, שלא היה טעם לחייו אלא למנוע מעצמו עשיית מעשי שטות.
רחמו על רעכם האומלל, שלא הבין את עצמו בזמן, ופעל בניגוד לייעודו.
איני מאשים איש במעידותיי;
איש לא עודד אותי למעוד:
מעצמן השתרשו בי.
אני מודה לכם, עיתונאים טובי-לב, ניסיתם להאיר את עיניי, אתם הוכחתם לי בדפוס את האמת המרה, שהבנתי אותה מאוחר כל כך, ושאי-ידיעתה היא סיבת האסונות והעוונות הרבים מִספור!
מפאת היוהרה המטופשת לא האמנתי כבר אז לדבריכם בדבר היותי כסיל!
זמן קצר לפני כן היה בכוונתי להוציא לאור את ההיסטוריה של איוולוֹתיי, אלא שעבודת ההיסטוריון מפרכת:
קשה לנהוג ללא משוא פנים בעצמך, אתם יודעים זאת לפי ניסיונכם.
הרהרתי בדבר, והחלטתי שלא להסיר את הלוט מעל חיי שחלפו, אם כי לא אוכל להתאפק וארים אותו מעט, כמדומני יועיל גילוי הלב שלי לאנושות.
יתכן כי אני טועה.
אל תשפטו אותי על עזות המצח:
זכרו כי אני שוטה.
נדמה לי כי המקרה שארע לי בנעוריי, ושהטיל צל כבד על שארית ימיי, עשוי להביא תועלת למי מכם.
התאזרו בסבלנות:
ברצוני לספר לכם על האיוולת הגדולה של חיי.
מכל הרגשות שהציתו את נעוריי הסוערים, בלטה הקנאה מכולם, ולו במעט.
סבלתי ממנה רבות.
אף על פי כן, אינני רוצה לגנות את הרגש הזה מכול וכול.
אנסה אפוא לדכא בקרבי את השנאה האישית לקנאה, ולהביע את דעתי הכנה עליה.
הקנאה – לא בלתי מועילה היא, אם כי מזיקה היא יותר.
היא מסעירה את הדם ומונעת את ניוונה ההרסני של הנפש, היא מעוררת את האדם מחוסר המעש, שמזיק כל כך לחברה, ולעתים היא מביאה לידי מעשי-כסילות גמורים, שנעשים בעזות מצח כה נדירה, עד שהם זוכים למראית עין של שיקול-דעת מעמיק.
את האדם האחוז בה היא נותנת ללחצם הכבד של הכוחות הפועלים – התבונה והרצון.
אינני מדבר על הקנאה הקטנונית של היומיום, שנתקלים בה על כל צעד ושעל בלונדון, בקַלוּגָה, באזור ויבוֹרְגסקוֹי ובשדרות נייֶבסקי, אדבר על קנאה הראויה לתשומת לב רבה יותר.
יש אנשים המקנאים בנפוליאון ובסוּבוֹרוֹב, בשייקספיר, בבְּרָמְבֵּאוּס, בקְרוֹיסוֹס ובסינֶבְּריוּחוֹב;
ישנם אחרים, שמקנאים בפִלֶמוֹן ובַּאוּקִיס, בפטררקה ולאורה, בפטר ואיוון, בסטניסלב ואנה;
ישנם נוספים, שמקנאים במנפרד ובפאוסט;
וישנם אלה… בקיצור, כולנו מקנאים במשהו.
את הקנאה תוכלו לפגוש בתיאטרון, צופה ב"המלט", במַאֲפִיּה, קוראת את ביטאון "הנכה הרוסי", בנשף, רוקדת עם יפהפייה שהקנאי עצמו לא יזכה בה גם בחלומותיו הוורודים ביותר.
היא זוכה לביטוי בעיקר בתחומי המסחר, הצבא והספרות.
אבל אמרתי דַי על המקומות שבהם אפשר לפגוש בקנאה;
אני רוצה לספר לכם היכן הרגשתי אותה… אני מניח את ידי השמאלית על הלב, אוזר את שארית כוחותיי ומתפלל לגורלי הטוב שלא יקטע את חיי בטרם אסיים את שיחתי המלומדת עם הקורא המיטיב… נולדתי באחד הרחובות של האי וַסִילְיֶיבְסְקִי… להורים אצילים, אך עניים.
כשמלאו לי שמונה-עשרה, התייתמתי מהוריי וקיבלתי לידי הון של עשרת אלפים רובל.
נשמעתי לעצה שהעניק לי אבי לפני מותו, והתחלתי להלוות את הכסף בריבית, אבל מאחר שהאחוזים לא הספיקו לי לפרנסתי, נאלצתי לתת שיעורים… קוננתי על מר גורלי, על שלעתים נאלצתי לרוץ עשר ורסטאות ביום בעבור חמישה רובלים.
"אנשים רבים כל כך נוסעים בכרכרות!" – חשבתי לעצמי – "במה הם טובים ממני?" אט-אט הלכו תלונותיי ותכפו.
ביש מזל!
לא הבנתי אז את גודל החטא שחטאתי כלפי הגורל, בהרהיבי עוז לטעון כנגד רצונו הטוב.
למראה כרכרה היה לבי מתמלא בקנאה ובכעס;
שנאתי את אלה שיכלו להרשותה לעצמם… הקנאה מצצה את לשד חיי… מה שלא אעשה, לאן שלא אלך – הכרכרה לא עוזבת את מחשבותיי!
הפסדתי שיעורים, אמרתי דברים גועליים, עשיתי מעשי שטות – הכול בשל אותה מחשבה אחת ויחידה.
"מדוע, גורל אכזר, עשית אותי עני?
בזכות אילו הישגים אנשים רבים כל כך נוסעים להם בכרכרות, ועל אילו עוונות נידונתי אני ללכת ברגל כל חיי?" חטאתי בייאוש.
אבל השפעה נוראה מכול השפיע עליי מזג-אוויר גרוע.
כשיורד גשם בחוץ, כשיש בוץ, רעם, ברק – אותו הדבר גם אצלי.
מראה המגפיים המלוכלכים סודק את חוסני הנפשי:
נהרות של דמע זולגים על לחיי, העיניים דולקות כמו ברקים, סערה משתוללת בראש… "נורא, פשוט נורא להיות מחוסר-כרכרה!" הייתי אומר, בעודי חוצה את הרחובות המטונפים.
מרחוק נשמע לפתע רעש, הייתי מביט ומתאבן מרוב כעס:
כרכרה חולפת על פניי!
ברגעים אלה הייתי מאבד כל שליטה עצמית!
הייתי מוכן לזנק אל תוך קרביה של המפלצת בת ארבעת המושבים;
לטרוף בעיניי את גזרתה המרובעת, הייתי שואב בחוש השמיעה שלי את הרעש המתועב, בולם בשיניי את תנועתה המושלמת.
דמי גועש, ברכיי כושלות:
איני יכול לצעוד;
גשם זלעפות צולף בי, הרעם רועם מעל ראשי, הפחד לאחֵר לשיעור חורך בלבי כברק!
אחרי שהמפלצת מתרחקת – אני מרגיש רגוע יותר, אך לא לזמן רב:
שוב עולה מרחוק רעש, שוב הדבר הזה.
ולעתים… הוֹ, האימה!
שתיים, שלוש, ארבע מפלצות כולן בבת-אחת… אין כל מנוס!
רפש ניתז על גבי, על רגליי, על ידיי, על פניי, לתוך פי… נורא!
כמה סיבות לשנוא את האנושות!
מאכילים אותך בבוץ בפרהסיה, ואינך רשאי לפצות פה!
"שתתקעי במשהו, שתתרסקי, כלי שטן מתועב!" אני צועק, בעודי בורח מפני פרסותיו של סוס.
ייסוריי הגיעו לשיא שלא ייאמן.
האהבה שחשתי כלפי אחותו של אחד מתלמידיי, החווירה נוכח רגש תהומי כלפי כרכרה.
אני אומר תהומי, שכן אמנם היה תהומי:
אהבתי את הכרכרה, כי קינאתי בבעליה;
שנאתי אותה, וייחלתי לה את כל הרעות האפשריות, שכן היתה המקור לכל סבלותיי… הוֹ, כמה טיפש הייתי!
אהבתי, אני חוזר ואומר, כמעט שהיתה לשנאה, רק משום שמושא תשוקתי נסעה בכרכרה.
סבלתי, נקרעתי, התייסרתי כמו האסיר משִילוֹן, הטלתי קללות, כמו ביירון, ובייאושי הנורא כיליתי את הוני בבלי דעת, במקום להשקיע אותו תמורת אחוזים… כדי להקל על לבי דרושה היתה נקמה באנושות, ובשביל הנקמה – כרכרה!
הרגשתי שבעלות עליה לא תעשה ממני אדם מאושר, אבל התענוג לראות את התולעת על גלגלים ברשותי, להיות רשאי למחוץ אותה בהתקף ראשון של זעם… הוֹ, לשם כך שווה להקריב משהו!
זמן רב נאבקתי בעצמי.
זמן רב נשמרה בי גחלת של שיקול דעת והצילה אותי מהידרדרות מבישה לתואר "שוטה מושלם";
לבסוף הכריע את הכף דבר מה נוראי, והוא שסייע לגורל להציב אותי בשורת "השוטים הגמורים", שיש לי הכבוד להימנות עמם כעת… פעם, במזג-אוויר נאה למדי, הלכתי בשדרת נייבסקי;
לבי היה טוב עליי שכן זמן מה לא ראיתי כרכרה חולפת.
נזכרתי באהבתי;
לא היה בה דבר מנחם, פרט להבטחת שפע עונג טהור בהווה.
אהובתי עשירה:
היא נועדה לנסוע בכרכרות, לחיות בפאר ובאושר;
אני יצור שנולד לצעוד רק ברגל, מסומן באות קלון של המום המוזר – הקנאה בכרכרה!
אלא שבקרב שוטים הופכים המכשולים עצמם, לעתים קרובות, ליתרונות דמיוניים:
שכנעתי את עצמי שהפערים הללו חסרי משמעות, שהעניין יסתדר.
הסקתי מסקנות מטופשות ביותר, שלשכלי המוגבל נדמו סבירות בהחלט.
גשם החל לרדת לפתע, הרחוב החל להתלכלך בבוץ… עוד ועוד כרכרות שוב טרדו את מבטי.
כהרגלי, נדמה היה לי שבעליהן מביטים בי בלעג, שהעגלונים זוממים להתנגש בהולך-רגל מסכן בכוונה ואז לצעוק לעברו "תסתלק", כלומר, "תסתלק מהעולם!" טיפשי, טיפשי כל כך!
אבל מוכרחים להודות על האמת, שהבל כזה נדמה בעיניי אז מניח את הדעת.
הנה אני חוצה את הרחוב ורואה כרכרה במרחק, אני זז הצידה כדי לא להידרס תחת פרסות הסוסים… לפתע פתאום מנת רפש מוטחת היישר בפניי.
אני נרתע בבהלה ובזעם, משווע להסיר את הרפש שדבק בי, אלא שבאותו רגע נשמע צחוק רם מן הכרכרה… אלוהים אדירים!
של מי הצחוק?
הורדתי את ידיי.
אני מסתובב ורואה את לוּבוֹב סְטֶפַּנוֹבְנָה, חלומי המתוק, מושא אהבתי;
זוקפת את ראשה מבין הדלתות בצווחות צחוק… צחוקה הרם גם עכשיו מהדהד באוזניי!
אין בכוחי לזכור מה אמרתי אז, אלא שהיתה זאת שטות נוראית….
גורלי נחרץ.
רצתי הביתה כל עוד נפשי בי.
הרפש עודו מרוח על פניי, ותחושת נוכחותו לא הניחה לחמתי לשכוך!
מכרתי את כל רכושי, אספתי את הכסף שהיה לי ורכשתי כרכרה.
הוֹ, כמה טיפש הייתי אז!
לאחר מעשה השטות האימתני הזה, נותרו בכיסי כמה מאות רובלים בלבד.
ואילו ההוצאות שלי הלכו ותפחו:
הכרכרה הארורה הצריכה אסם;
הסוס – חציר ודוחן;
האנשים– דירה ולחם.
שכרתי קיטון לא גדול ואורווה גדולה.
הנסיעה הראשונה שלי בכרכרה היתה אליהם – ללמד שיעור.
כל בני המשפחה, וקצין לא מוּכר כלשהו, קידמו את פניי בצחוק רם.
נתקפתי התקף חום וקור.
היא, שדה חסרת לב שכמותה, צחקה עוד יותר מכולם!
"שווה בנפשך, אומרת האֵם לקצין, בדיוק יצאנו בכרכרה לרכוש נדוניה בשביל לוּבּינְקָה שלנו…" "נדוניה בשביל לובוב סטפנובנה?" אני חוזר על דבריה, בתחושה הרת אסון.
"כן," עונה לובינקה וצוחקת, "נסענו לקנות שמלות… ואז, כל כך בחוסר זהירות… חה!
חה!
חה!..
השפרצנו…" "הדקדוק הלטיני" של צוּמְפְּט נשמט מידיי… "אנקום את נקמתי!" אמרתי ונמלטתי מן החדר…
"לאן, אדוני?" דרש המשרת.
"לאן שאתה רוצה!
רק תדהר!
למקום הבוצי ביותר, ותשתדל להשפריץ על כל הולכי הרגל," צרחתי לעגלון.
העגלון והמשרת פערו את עיניהם, הם חשבו אותי למטורף… אך אני לא הייתי אלא שוטה פשוט… מכאן ואילך היה העיסוק החביב עליי לדהור ברחובות ולצפות בבוץ הניתז מבין גלגלי הכרכרה שלי, ניתז לתוך פניהם של עוברי האורח.
כאשר מזג-האוויר גרוע, והרחובות מתמלאים בוץ, מיד אני מורה להכין את הכרכרה ודוהר, דוהר, ובהנאה שלא תתואר עוקב במבטי אחר הבוץ שניתז מתחת לגלגלי המרכבה ולפרסות הסוסים!
אני מתנחם במחשבה, שבנקמה על העלבונות שעלבו בי, אני עצמי מכתים את האנושות בבוץ כעת.
אני שוטה, שוטה!
חרף מאמציי, מעולם לא עלה בידי להטיח רפש בפניהן של אותן הבריות שגרמו לי בזמנו השפלה דומה… לבסוף הידלדל הוֹני.
מנעתי מזון מפי כדי שאוכל להאכיל את הסוסים, אבל הכול היה לשווא… הגיע הרגע המר שבו היה עלי להכיר בעוניי, הבנתי כי אין באפשרותי להחזיק בכרכרה.
אם כי לא מכרתי אותה.
בהתקף זעם פזיז כלפי הכלי האילֵם שהביא עליי את אסוני, ריסקתי במו ידיי את הכרכרה שלי.
בדלוּתי ובייאושי התנחמתי עוד ועוד במחשבה שמחקתי מעל פני האדמה לפחות אחת מאותן תולעים-על-גלגלים, שהכתימו ברפש אנשים רבים כל כך, ואני בעוונותיי ביניהם.
מה עוד יש לומר?
כבר ציינתי שהמאורע הזה השפיע השפעה הרסנית על שארית חיי.
בלב שבור, מאוכזב, חיוור ותשוש, בתום מחלה ממושכת, שהכניעה אותי לאחר השמדת הכרכרה, קמתי לבסוף מן המיטה.
כוחותיי נחלשו עוד יותר, אך ייחלתי לאור יום, כמהתי לאוויר צח, ויצאתי אפוא אל הרחוב.
בשדרת נייבסקי דרסה אותי כרכרה ואיבדתי את רגלי הימנית.
אתם, שנגזר גורלכם ללכת ברגל, השכילו מסיפורי העצוב – אל לכם לקנא בנוסעי הכרכרות.
אילו תרפא הדוגמה שלי שניים-שלושה קנאים מושבעים, אתנחם בערוב ימי בזאת שעשיתי לפחות דבר מה חכם אחד, עבור שוטה, גם זה הרבה!
אני מצווה על מי שיקברו אותי, שבתום קבורתי, לא תיסע אחרי הארון ולוּ כרכרה אחת.
אני מבין שהאמונה הטפלה שלי מטופשת, אך אינני יכול לשחרר עצמי מהשפעתה לגמרי.
זהו כוחו של הרגל.
ואצל שוטים זקנים – הוא נסלח!
1 העליבו את אילְיָה איליץ'.
זה קרה בערב, במערכה השלישית.
איליה איליץ' לבש מדי שרד בגון הפטל, מעוטרים בשרוכים רקומים, גרב גרבונים לבנים ונעל נעלי אבזם.
הוא נדרש לעלות על הבמה ולחלק לבלרינות גביעים מעיסת נייר מוזהבת.
בכך הסתכם תפקידו.
הוא עמד לו בשקט מאחורי מחיצה מספר שתיים, החזיק מגש בידיו והמתין לצפצוף החליל בתזמורת – אז יהיה עליו לעלות.
זאת היתה המחיצה שלו – הוא תמיד עמד כאן.
את תפקיד הנסיך ביצע הפרמייר, הרקדן הראשי המוכשר וָלֶנְטין חצוּפיאן.
בעת ביצוע הקפיצות המפורסמות הנפלאות שלו הוא נסחף מעט, שיכור ממחיאות הכפיים, ובקפיצה האחרונה התעופף בטעות אל מחיצה מספר שתיים, וצנח היישר על איליה איליץ'.
הנסיך היה לבוש באדרת צחורה ובגרבונים לבנים.
שכבות עבות של פודרה וסומק כיסו את פניו.
אף שהיה נשי ואוורירי, התנגש באיליה איליץ' בעוצמה של תותח ברזל יצוק.
הזקן הופל לרצפה, הגביעים התעופפו כנתזי זהב באוויר והתפזרו כמו אפונים על הבמה.
משורות הצופים נשמעו פרצי צחוק.
"עומדדד לו פה, המנווללל…" גידף הנסיך והוסיף קללה עוד יותר חריפה, כי גם הוא נפגע.
אך תכף ומיד האיר את פניו חיוך בימתי מסנוור והוא פנה להשתחוות בצעדי בלט רכים.
בן רגע עט על איליה איליץ' עוזר הבמאי, ואחריו רץ בצרחות מנהל ההצגה:
"כמה פעמים אפשר להגיד שמי שלא שייך לא יעמוד מאחורי המחיצות!
מה שם המשפחה שלך?" ורשם על פיסת נייר.
אבל איליה איליץ' כן היה שייך:
הוא חיכה לתורו לעלות על הבמה.
המנהל, שהיה צעיר ממנו בעשרים וחמש שנה, לא היה מוכרח לפנות אליו בחוסר כבוד בגוף שני.
הרקדן הראשי וָלֶנְטִין חצוּפיאן לא היה אמור להתעופף אל מחיצה מספר שתיים הצרה, תמיד יצא מהבמה במחיצה מספר חמש, וכעת פשוט לא קפץ רחוק מספיק.
אולם לאיליה איליץ' לא היה פנאי להרהר בזוטות מעין אלה.
הוא החל לזחול בזריזות על ארבע בין הבלרינות המעומלנות, ובזמן שעוזר הבמאי והמנהל התווכחו ביניהם, אסף הכול בתנועות מיומנות והסתתר – וכך עורר פרץ צחוק חדש באולם.
מנהל ההצגה היה מוכן לתלוש לעצמו את השערות:
דווקא היום הזהירו אותו בהנהלה שלא יהיו פישולים, מפני שבקהל הצופים ישב אורח רם מעלה מחוץ לארץ.
אבל הנה ניתן סוף סוף האות – צפצוף החליל, ה"פוֹרטֶה" הרעים, כל המשרתים החלו לצעוד עם המגשים, ולמנהל לא נותר אלא לדחוף את איליה איליץ' בחזרה אל הבמה.
ואז קרתה לו התקלה השנייה והגורלית.
הוא לא יכול לחזור עם מגש מלא, זה לא טבעי ואפילו אבסורדי מנקודת מבטו של משרת.
לכן חצה באלכסון את כל הבמה, וכאשר הגביהה מקהלת הרקדנים את הגביעים המוזהבים מעיסת הנייר לחיי הנסיך והנסיכה, במחווה היאה לאלי יוון, עוד שוטט איליה איליץ' המיוזע והאומלל לפני שורותיה והציע את הגביעים הלא נחוצים.
לבסוף השכיל לחזור על עקבותיו.
הוא חזר בסערת רגשות אל מאחורי הקלעים ובידיו המגש המלא – וראה שמהומה כבר מבשילה שם.
המנהל האמנותי בכבודו ובעצמו, אותו אל בדמות אדם, העמיד אל עמוד הקלון את מנהל אגף הניצבים.
יתר המנהלים עמדו סביבו ועזרו לו למצוא את הביטויים הנדרשים.
מנהל אגף הניצבים הנהן במבט אשם:
"אני מודה… כבר היום תצא ההוראה… נדון… באסיפה הכללית…" ונעץ באיליה איליץ' מבט של עוף דורס.
איליה איליץ' הבין ומיד נגוז כעשן.
2 מאחורי הקלעים נראה הבלט אחרת מאשר מאולם הצופים.
זוהי עבודה קשה, מורטת עצבים וקדחתנית של אנשים מאגפים רבים.
באפלולית, בין בדי הקנבס המאובקים ותפאורות שנערמו בערמות, התרוצצו מעצבי במה, מלבישים וניצבים מודאגים.
בלרינות עצבניות דשדשו בתוך ארגז השׂרף ורבו ביניהן.
מנהל ההצגה עבר בריצה אחוז בהלה, וצעק:
"המלכה, לבמה!
איפה, לעזאזל, המלכה?" תאורנים סחבו כבלים באדישות וכולם נתקלו בהם ומעדו.
הסולנים, "חבריו של הנסיך", סיפרו את הבדיחות האחרונות ליד אשנב הלחשן וגעו בצחוק.
הפרימה בלרינה רבה בהיסטריה עם המלבישה בגלל תפר שנפרם.
הטכנאים הדליקו בדאגה את המתגים על לוחות התאורה.
מנועים טרטרו, גַלגילוֹת חרקו.
נהרות זיעה ניגרו מהרקדנים שחזרו מהבמה, הם הספיגו את פניהם העייפים בנייר טואלט ונופפו במגבות כבמניפות.
נדמה שהיחידים שהשתעממו היו הכבאים, ששמרו מרחק מחברת אדם.
בחלקת הבמה המוארת התרכזו כמו במעשה קסמים המאמצים כולם, שם התרחש הנס הבלתי ייאמן של האמנות.
ובצּדהּ האחר של הרמפה פָּעַם ונאנח האולם על חמשת מִפלסיו, כמו יצור חי ושעיר בעל אלף פָּנים, שהגיע לחזות דווקא בנס הזה.
הוא רגש וחווה מצבים ששוננו היטב בחזרות, הגיב בפרצי התלהבות למראה סחרורי הפוּאֶטֶה המסנוורים של הפרימה בלרינה, ולא היה כל צורך שיראה את הזיעה שניגרה ממנה כמניפה.
איליה איליץ' צלח בבטחה את סבך קורות התמיכה והכבלים, והכניס לחדר האביזרים את המגש ועליו הגביעים הארורים.
יציאותיו אל חלקת הבמה המוארת ועמידתו בה תמו, לפחות להיום.
שם, בתזמורת, נשמע צליל נְהָמָה עמום של הנושא הטרגי, החלקה המוארת כבתה, המכשף הרע גרר את הנסיכה.
מאבק בין הטוב לרע עוד היה צפוי להתנהל מערכה שלמה, אך היא לא כללה ניצבים.
אחרי שהחזיר את האביזרים נכנס איליה איליץ' לתא שירותים קטנטן ומחניק שהאסלה בו האפירה מזוקן, ננעל על בריח, הרים את החולצה ומישש את הצלעות.
הוא מישש באריכות וביסודיות:
היה נדמה לו שמשהו נשבר מהמכה.
אבל הצלעות היו שלמות, והוא נרגע.
מאוד לא התחשק לו לעלות מיד לקומה חמש, לחדר ההלבשה של אגף הניצבים.
הוא ידע שבשעה זו אורבים במדרגות סַפָּרי התיאטרון ונוטלים מהניצבים את הפאות.
זאת מפני שמישהו סחב פעם פאה, ועכשיו בהוראה מלמעלה הוטלה על אגף הספָּרוּת החובה לחלק את הפאות לפי הרשימה, ולקחת אותן בחזרה מיד עם תום המופע.
הנוהל הזה נראה משפיל בעיני איליה איליץ', שכל חייו עברו עליו בתיאטרון, והוא ניסה להימנע ממנו בכל תכסיס אפשרי.
יתר על כן, למעלה חיכה לו ללא ספק מנהל אגף הניצבים המעוצבן.
יהיה נבון מצדו לתת לו זמן להצטנן.
איליה איליץ' ניסה איפוא להרוויח זמן ופנה למזנון.
מזנון השחקנים היה ממוקם במרתף אפלולי ללא חלונות.
כל חדרי השירות מאחורי הבמה, המסדרונות, המעברים – היו מוארים משום מה באור קלוש, וזה לא הפתיע איש.
כך נהגו בתיאטרון הזה מאז ומעולם:
לצופים נועדו אור, ארד וזוהר, ומאחורי הקלעים – יודע השד.
ההפסקה התחילה, ובמזנון התגודדו אנשים רבים.
תור שלם צר על הדלפק:
בלרינות בחצאיות טוּטוּ מרשרשות, נשות חצר בקרינולינות, שָׁרָתים ונגני תזמורת, ובזנב התור עמדה המלכה האלמנה בכבודה ובעצמה – הרכלנית המרה, מַרְיָה פּוֹליקַרְפּוֹבְנָה שְׁפּאק, שעל פי התקן נמנתה עם אגף הניצבים שגם איליה איליץ' השתייך אליו, אולם היא קיבלה תוספת משכורת מפני שהיתה סולנית הניצבים, ובדרך כלל גילמה נשות מלוכה נישאות.
היא היתה היחידה מכל הניצבים שנכחה בחזרות הכלליות, שמה אפילו התנוסס על הכרזות, אף שבעצם הסתכמה מלאכתה בישיבה על כס המלכות ובהנהון, כלומר, לא היתה מורכבת יותר מתפקיד משרת או מוּרי המנפנף במניפה.
איליה איליץ' נעמד בתור מאחורי המלכה ועמד זמן רב מאוד, כי בכל פעם ניגש מישהו מהצד:
פעם מאפרת מטעמה של הפרימה בלרינה, פעם מנהלן ופעם מזכירה, וכולם תחבו כסף מעל לראשי העומדים בתור.
המזנונאית המנוסה התמצאה היטב וידעה ממי צריך לקחת כסף מעל לראשי העומדים, ומי יכול לחכות.
איליה איליץ' חש צמא מצמית.
תחושת העלבון שנגרם לו לא מכבר עדיין לא פגה.
לפתע פתאום נדמה שהתעורר והבחין לראשונה במרירות מפוכחת בחוסר הצדק שהקיף אותו.
לאט אבל בטוח הוא התרתח, הביט ושתק, אבל כשהתקרב בצעדי ריקוד ובנענוע אחוריים הפרמייר ולנטין חצופיאן והגיש רובל לפני אפּהּ של המלכה, נרעד איליה איליץ' ואמר בקול רם:
"לא לעבור בלי תור!"
"אני צריך לעלות עכשיו על הבמה," הסביר הפרמייר.
"גם האחרים צריכים לעלות, הנה מַרְיָה פּוֹליקַרְפּוֹבְנָה, למשל," מחה איליה איליץ'.
"תתבייש לך, אתה בסך הכול ילדון ודוחף את השרוולים שלך אל אפּהּ של אישה."
הפרמייר חצופיאן הופתע, הופתע מאוד, הופתע עד כדי כך שלא אמר מילה, רק הביט באיליה איליץ' במבט המום – מלמעלה למטה – כאילו זבוב הזוחל על שרוולו ציטט פתאום את הֶגֶל.
"אולי מותר לך להתנגש באנשים שמאחורי מחיצות," אמר איליה איליץ', שהיה קרוב להיסטריה, "אבל בני האדם כולם שווים.
יש כאן תור, לא יעלה על הדעת בסופו של דבר ו… ו…" אבל התור שתק והמזנונאית לקחה מהפרמייר את הרובל שלו, בלי לשים לב לידו המושטת בייאוש של איליה איליץ'.
הפרמייר קיבל מיץ ענבים וכריך.
הוא לא לקח עודף והלך, ומיד שכח את איליה איליץ'.
כל העומדים בתור המשיכו לשתוק.
מהשתיקה הזאת הסיק איליה איליץ' שהמעשה שלו לא זכה לתמיכה, אלא בעיקר לגינוי.
אם עד עכשיו איש לא פצה פה, אולי כך צריך להיות וזהו מצב הדברים הראוי והטבעי?
ומי שפוצה פה, נוגע בדבר שאין לגעת בו ושם את עצמו ללעג, כמי שפיזר את לבניו על כיסאות בפומבי.
אחרי שקיבל את כוס הבירה שלו, נדחק בצר לו לפינה החשוכה ביותר.
שם, ליד שולחן פיסח, סיים לשתות את הקפה השחור שלו זקן נוסף לא יוצלח כמותו, פָּשָׁה פְּלָטוֹנוֹב, אבובן בתזמורת.
הצמא כבר לא הציק לאיליה איליץ', הוא לא רצה עוד לשתות בירה – אלא רק למות מהר.
החיים נראו לו תפלים לחלוטין.
הוא הרגיש עד כמה התעייף מהם בסופו של דבר.
"קרן יער זייפה בגדול במערכה השלישית," אמר פלטונוב, וירק בגועל את גרגרי הקפה שנכנסו לפיו.
"הבוס נטרף מזה.
שמעת?"
"לא," אמר איליה איליץ'.
"בחייך, חשבתי שזה הגיע עד הרחוב!
צֶ'רְטְקוֹב, הבטלן הזה.
הבוס יראה לו מה זה, אני מוכן להתערב… עזוב אותך, אל תיקח ללב.
למה בכלל דיברת עם זב החוטם הזה, לעזאזל?
שיהיה!
הם פרמיירים.
הם חיים בספֶרות הנשגבות של האמנות, שהאמנות בהן תלויה כולה ברגלם השמאלית, שאלה יעמדו בתור?
אתה לא באמת חושב שזה סביר."
"אצלנו כולם שווים!" אמר איליה איליץ' בתרעומת.
"שווים, זה כן.
אבל תאמר לי, בבקשה, כמה אתה מקבל וכמה הוא מקבל?"
"מה זה חשוב?"
"חשוּב.
אתה תיסע הביתה בחשמלית, והוא – במכונית הפרטית שלו.
משום שהוא עושה שש עשרה אַנְטְרָשָׁה, והקהל גועה מהתלהבות.
אתה, לעומת זאת, לא עושה את זה.
חילקת את הגביעים שהיו לך על המגש, ולהתראות.
ממתי נהיית שאפתן?"
"הוא הפיל אותי היום לרצפה," דיווח איליה איליץ'.
"אה!
עוד יותר גרוע בשבילך," ציין פלטונוב בנימה פילוסופית.
"אל תעמוד בדרכו של פרמייר."
הוא ניקה ביסודיות את חליפת הנגנים השחורה שלו והלך לבור התזמורת.
איליה איליץ' טעם מהבירה.
דיללו אותה בלי בושה.
לבו התכווץ בעיקשות ובמרירות.
אל שולחנו הצטרפו שלוש בלרינות צעירות בתלבושות, ובלי להתייחס לזקן שלידן, פטפטו על השערורייה שהקימה הפְּרימָה וָסִילְייֵבָה בהנהלה, כשגילתה שנותנים את התפקיד של אַאוּרוֹרָה לגְרֶבְּניוֹבָה הצעירה.
הבלרינות הצעירות היו בעד גְרֶבְּניוֹבָה הצעירה.
הן טענו שהפרימה הזדקנה, וצדקו במאת האחוזים, אבל לא זכרו שגם הן יזדקנו.
איליה איליץ' שירת בתפקידו זמן רב כל כך עד שזכר את הפרימה יֵגוֹרְקִינָה, שהקהל נשא אותה על כפיו.
וָסִילְייֵבָה הצעירה הגיעה אז מבית הספר לבלט וקיבלה את תפקיד אודטה… אין לדעת אפילו לאן יגורקינה נעלמה – האם היא מלמדת בחוג לכוריאוגרפיה במועדון לפועלי רכבת, או שמא מזדקנת בשלווה לצד בעלה.
בבלט יורדים מהבמה מהר יותר מאשר בכל תחום אחר.
בייחוד הפרימות והפרמיירים:
הרי הם לא נשארים למלא תפקידי משנה, וּודאי אינם מידרדרים לשפל המדרגה של אגף הניצבים, אלא עפים מיד – אחת ולתמיד.
הוא לא מנע מעצמו את התענוג לדמיין מתוך שמחה לאיד מוקדמת, כיצד יֵרד מהבמה הפרמייר חצופיאן.
במזנון היה תלוי רמקול, ששידר את המתרחש על הבמה.
ניגנו את הפתיחה של המערכה הרביעית.
אף שאיליה איליץ' כבר התכוון ללכת, התעכב והאזין לסולו הקצר של האבוב – ידידו פלטונוב הצטיין בנגינתו.
האבוב ביצע את תפקידו היטב, בריגשה.
איליה איליץ' לא המשיך להאזין, כבר מזמן הכיר את כל הפרטיטורה בעל פה.
שעה שטיפס בגרם המדרגות הצר נרתע ונדחק אל הקיר, והניח לרקדנים ולבלרינות שהדיפו ריחות איפור ופודרה לשעוט על פניו בדרכם מלמעלה.
גם הם הזכירו את שמה של וסילייבה תוך כדי ריצה.
לעומת זאת, הסַפָּרים כבר לא עמדו במדרגות, ואיליה איליץ' עלה לקומה החמישית כמנצח, בלי להסיר את הפאה.
3 מאז ומעולם נשען קיומו של תיאטרון האופרה והבלט על יסודות, כללים, היסטוריה ומסורות משלו, כלומר, זה היה מבנה מורכב ורב-מפלסי לא רק מבחינה אדריכלית.
למעשה, זו היתה ממלכה קטנה שלמה ובה פרמיירים ומנקים ומִשמר חמוש ומדור הכספים;
כרטיסנים, פועלים, סַפָּרים וכן הלאה.
כל אלה היו קבוצות נבדלות מאוד, ולכל אחת מהן היו הווי, אינטרסים ומאפיינים ייחודיים משלה.
ולא לכל אחד מהם ניתנה ההזדמנות לראות את מעשי ידיהם של האחרים.
כך, אנשי התזמורת לא ראו מימיהם שום הצגה כראוי, אלא תמיד מלמטה, מתוך הבור, וגם בזאת זכו רק מחציתם, אלה שישבו קרוב יותר אל קהל הצופים.
המזנונאית האזינה להצגות ברדיו.
הסַפָּרים ראו את הבמה מהצוגים.
ספרנים מספריית התווים פגשו את מוכרי הכרטיסים רק באסיפות הכלליות.
ונגר זה או אחר היה יכול לעבוד חמש עשרה שנים באגף התפאורות בלי להכיר ולו שחקן אחד.
יתרה מזאת, היו גבולות גם בין השחקנים לבין עצמם.
לשחקנים הראשיים, החשובים ביותר, היו חדרי הלבשה פרטיים – סמוך לכניסה לבמה.
זה היה קודש הקודשים, ולאיליה איליץ' לא היתה זכות אפילו להציץ לשם.
עמדו שם אגרטלי פרחים וסיפונים עם מים מוגזים.
בקומה השנייה היו ממוקמים חדרי הלבשה לסולנים הרגילים.
לשם הוגשו שני סיפונים שנועדו לכולם.
באגרטלים לא היה צורך.
הקוֹר-דֶה-בָּלֶט (או המקהלה, אם הוצגה אופרה) אכלס את הקומה השלישית, שמונה אנשים או יותר בחדר, ושם עמדו סתם קנקנים פשוטים עם מים רתוחים.
את הקומה הרביעית אכלס הצוות הטכני של אחורי הקלעים, שהיתה לו הילה אצילית אך אמנותית-למחצה:
כאן היו חדרי איפור, חדרי תלבושות וסנדלריות.
וממש מתחת לגג, בקומה החמישית, היה חדר הלבשה גדול ומשותף לניצבים – אולם ארוך ובו תקרה נמוכה וחלונות צרים דמויי אשנבי ירי, ספוג כולו תערובת ריחות של נעליים מזיעות, וָזֱלין ופודרה.
אגף הניצבים חסר היומרות המה ורחש, החליף תלבושות, התאפר ושתה מי ברז.
בעצם, לא תמיד.
ל"מאדאם בּטרפליי" הצנועה והקאמרית נדרש ניצב אחד בלבד, שגילם משרת עם מטרייה.
איליה איליץ' התחפש ליפני בבדידות מזהרת.
לעומת זאת, ל"כלת הצאר" המונומנטלית נדרש גדוד שלם של אוֹפְּריצְ'ניקים אכזריים חמושים ברובים ובגרזנים, ואז נראה אגף הניצבים כמאורת שודדים.
איליה איליץ' הרוויח את לחמו ביושר.
היו הצגות שנאלץ להחליף בהן דמויות פעמים רבות.
ב"כרמן", למשל, גילם עוברי אורח, לא פחות מעשרה עוברי אורח שונים, ולאחר מכן הקים עם הניצבים האחרים מהומה בעת בריחתה של כרמן.
במערכה השנייה היה שָׁרָת בבית מרזח והקשיב קשב רב לאריה השחצנית של הטוריאדור, אבל מיד שעט בבהילות במעלה המדרגות, כדי להפוך למבריח סחורות.
אולם יותר מכול אהב את המערכה האחרונה, שבה היה פּיקָדוֹר או אולי מָטָדוֹר חם מזג – הוא לא ירד לעומקו של עניין הקורידה, אבל קיצורו של דבר, נתנו לו, וגם לניצב השני, שני חצים מעוטרים בנוצות אדומות.
הם נשאו אותם בידיהם המושטות, וחצו כך את הבמה.
אחר כך, לקול צעקות המנהל, הקיפו בשעטה את התפאורה שבירכתיה – ונשאו שוב את החצים, וחוזר חלילה – כך שנוצר רושם של סצנה מרובת משתתפים.
ובכן, לאחר התחמקות מוצלחת מהסַפָּרים, עלה איליה איליץ' לחדר הניצבים וראה שגם הפעם היו חישוביו נכונים:
מנהל האגף כבר לא היה שם.
המלבישות נשאו ערימות של אדרות.
הסטודנטים התפזרו, ורק שלושה ניצבים ישבו בתחתוניהם על ספסלים ודיברו על כדורגל.
בחדר עמד אוויר דחוס וכבד כמו בבית מרחץ.
לאורך הקירות התמשכו שורות של מראות שהוריקו ושולחנות שהיו פזורים עליהם קופסאות איפור, נייר, סמרטוטים, בדלי תפוחים.
כבר מזמן, באנדרלמוסיה הכללית, ניכס לעצמו איליה איליץ' על דעת עצמו מגירה בשולחן הפינתי.
הוא פתח את המנעול במפתח קטן והוציא חפיסה פרטית של ממחטות נייר.
מזה חודשיים לא חולק להם נייר, המנהל נשבע שכל המכסות נוצלו, ואיליה איליץ' לא היה מוכן בשום תנאי לנגב את פניו בגזרי עיתונים.
הוא הסיר בזהירות את האיפור, שקוע במחשבות, בלי להביט במראה.
את פניו הכיר בעל פה, ומעולם לא הבהיל את כרטיסני החשמליות האחרונות בלילה בשאריות איפור.
המגירה שלו היתה מסודרת לעילא.
היא רופדה בקפידה בנייר נקי, משמאל היו מונחות הממחטות, קופסת איפור, בקבוקונים, מכחולים ועפרונות שונים, באמצע – כריך שהתייבש מעט, ובו ממרח קישואים, ומימין – ספרו של המחבר פּ"א מֶלְנִיקוֹב "בהרים", כרך שני, שהוא קרא בו מזה חצי שנה, בכל פעם שהיה פנוי במערכה כלשהי.
הצורך ברכוש פרטי – מנעול ומגירה משלו – הוסבר גם בכך, שלא רק הממחטות חולקו על פי מכסות נוקשות, אלא גם האיפור.
אותם אימבצילים חסרי דאגות שמו את האיפור בכיס ומרחו אותו בלי חשבון, ולקראת סוף הרבעון היו מתחילים לשנורר ולגנוב זה מזה.
איליה איליץ' לא סבל זאת.
אחרי שתלה בקפידה על המתלה את החליפה המעוטרת בשרוכים רקומים, לבש את בגדי היום יום – מכנסיים וז'קט.
ראה במראה את פרצופו העייף, את השקיות מתחת לעיניים, והסב את מבטו.
לקח את הכריך, החזיקו בידו והניח בשקט בחזרה.
"קָלינוֹבסקי בתור מגן שמאלי – הוא היה אלוהים," אמר מישהו מהאימבצילים.
השאר הנהנו בהבעה מהורהרת.
"אלוהים לא היה קיים," אמר איליה איליץ' במין טרנס משונה, וכולם הביטו בו בפליאה.
הוא נעל את המגירה ויצא בלי להיפרד.
ירד קומה אחת למטה, לסַפָּרים – הם עישנו ליד החלון ושוחחו על פוליטיקה עולמית.
על הקירות היו תלויים צמות, תלתלים, זקָנים מכל המינים.
הררי קרקפות גדשו את הסלים ואת השולחנות.
"סמנו, בבקשה, את הפאה שלי…" אמר איליה איליץ' בנימוס.
אחד הספרים סימֵן וִי ברשימה, נטל את הפאה, כיוון ישר למטרה וקלע בול לסל.
איליה איליץ' כשל במורד המדרגות בצעד מתנדנד.
נראה שהבלט הסתיים, כי מהבמה נהרו רקדנים עייפים.
גם איליה איליץ' היה עייף, עייף עד מוות, עייף כפי שלא היה מימיו.
4 הוא הגיע הביתה מאוחר מהרגיל, פתח בזהירות את הדלת והתגנב על קצות הבהונות, משתדל לא להשמיע רעשים כדי לא להעיר את נכדו ואת בתו.
במטבח השאירו לו, כתמיד, תפוחי אדמה מטוגנים במחבת שהספיקו להתקרר, קציצות מחנות לאוכל ביתי מוכן ומִקפָּא פטל.
על החבל היו תלויים כמו מחרוזת קישוט חולצות לחות, רגליות ומכנסי תינוקות.
על זוג המכנסיים שבקצה החבל התנוסס חור.
איליה איליץ' קנה אותם בעצמו בשבוע שעבר בכולבו לילדים, במחיר שכר של שלושה ימי עבודה.
לכן מישש את שולי הקרע ונאנח.
אשתו של איליה איליץ' מתה לפני עשר שנים מסרטן ריאות.
היא מעולם לא עישנה.
איליה איליץ' נשאר מופקד על חינוכה של לוּבָּה, בִּתם בת השבע עשרה.
בערבים שהה איליה איליץ' בתיאטרון, ובמשך היום כמעט לא ראה את בתו, שעבדה במפעל טקסטיל.
היא נהגה ללכת לרקוד במועדון הקצינים שבפארק, הכירה צוערים, חיפשה לה בעל, אבל רק הרתה וילדה בן.
כך הם נעשו שלושה.
מכסה המחבת עף על הרצפה ברעש גדול.
למה בכל פעם שרוצים לזוז בשקט במטבח, חייב משהו להתרסק?
הרים את המכסה והפיל את הסכין.
מרוב תסכול אמר נואש והחל לאכול את תפוחי האדמה בלי שחימם אותם.
הסנטר שלו רעד, המזלג הקיש קלות על המחבת.
הוא לא חש לא טעם ולא ריח, רק לעס מוכנית, בלע וחשב.
את אשתו אישפזו במכון האונקולוגי, חדר שש עשרה, מיטה ראשונה משמאל.
הוא היה בא, מביא דבש, תפוזים, מתיישב על כיסא מתכתי לבן.
אשתו דאגה:
"אל תיגע בכלום!" הוא גיחך, והיא המשיכה לטעון בעקשנות שהסרטן מידבק.
משום מה כל החולים כאחד במבנה הענקי הזה גרסו שהסרטן מידבק, בניגוד לדעת הרופאים.
זה עתה שוחח עם אשתו על ניתוח, על גרורות, על שלבי המחלה ועל הזמן שנשאר – שיחה עניינית, רצינית.
ואז, כשבא לביקור, נאמר לו שגופת אשתו נמצאת בחדר המתים.
באותה נימה עניינית ובבהירות הסבירו לו איך לקחת את הגופה, מה ההליכים הרשמיים הנחוצים, הנחו אותו בנוגע לאמבולנס.
זמן ממושך אחר כך, כשהתעורר בבקרים, נאלץ לשכנע את עצמו:
צריך לחיות למען לוּבּוֹצְ'קָה.
זה עזר, כעת הרשה לעצמו כוס בירה, ואת כל השאר נתן לה.
שהרי קשה לדמיין כמה משאבים נחוצים היום לאישה צעירה כדי להיות מושכת.
בשנות צעירותו של איליה איליץ' לבשו הנערות שמלות שנתפרו בבית – והיו שובות לב.
היום נדרשים גרבונים שעולים ארבע וחמישים ונתפסים בכל חפץ חד מזדמן, נעליים שעולות שלושים רוּבָּלים, אחרי שבוע העקב נשבר – ואז צער ודמעות ושוב צער.
פעם קלעו צמה, וזה היה יפה מאוד.
היום – תסרוקות, צבעים לשיער, גוונים, לקים, מי חמצן… כיצד ילדונת ממפעל טקסטיל תמצא לה בעל בלי כל זה?
פעם הוא ואשתו המנוחה חלמו שלוּבָּה תגדל להיות פרימה בלרינה.
אבל התברר שבדיוק כמו לאִמהּ, אין לה כל חוש קצב ושמיעה מוזיקלית, ובכלל שום כישרונות מיוחדים.
כישרונות מיוחדים – רק יחידי סגולה חוננו בהם!
מבחינה סטטיסטית העולם מורכב מאנשים פשוטים.
לא מפרמיירים, אלא מההמונים של הקוֹר-דֶה-בָּלֶט.
מניצבים.
כשאשתו עדיין הוגדרה "חולה אמבולטורית", היא נהגה לצאת אל איליה איליץ' למסדרון, שבו נשים סרגו, שיחקו קלפים ודנו בשאלה כמה זמן עוד נותר לכל אחת מהן לחיות.
אחת מאלה ששיחקו קלפים אמרה:
"לי, בנות, נשארו עוד שלושה שבועות – ולהתראות".
ובאמת, כעבור שלושה שבועות מתה.
איזה מין דבר זה, חשב לעצמו איליה איליץ', ככה סתם, אמרה כשהניחה את קלפי השמיניות:
"לי, בנות, נשארו עוד שלושה שבועות – ולהתראות".".
הוא גילה שכבר זמן רב הוא יושב מעל למחבת ריקה וראשו שעון על ידו.
איליה איליץ' היה עייף מכדי להרתיח לעצמו תה, ובעצם לא התחשק לו שום דבר.
בשקט דידה אל חדרו – המיטה היתה מוצעת, קצה השמיכה מקופל בזווית מוקפדת.
אם יש משהו שאי אפשר לומר על בתו – זה שהיא לא מסודרת.
היא דואגת תמיד שהדירה תהיה נקייה ונעימה.
הם אינם חיים בפאר, אבל לא יותר גרוע מאנשים אחרים.
יש להם מקלט רדיו "מוֹסְקְבִיץ", ישן אבל קולט מצוין, וטלוויזיה "רקורד" שהם קנו בתשלומים, וציור של שִׁישְׁקין, "שיפון".
את הכיסאות הם החליפו לא מזמן, יש כריות רקומות בכל מקום, וילונות טוּל על החלונות.
מתוך הרגל בדק איליה איליץ' מה שלום הנכד.
הוא כמובן שכב מעל השמיכה על בטנו וידיו ורגליו פשוטות לצדדים, כמו צנחן בצניחה חופשית (לא מזמן היתה תמונה כזאת במגזין "הפועלת").
אחרי שהשיב את הסדר על כנו, התפשט הזקן בחשכה ונשכב במיטה הקרה.
אבל ברגע שעצם את עיניו חש מכה חזקה כל כך, עד שכמעט הועף מהמיטה.
הוא נשנק מכאב בצלעות, הושלכו עליו גביעים מתקלפים מעיסת נייר, ומנהל ההצגה צרח:
"מה שם המשפחה שלך?"
איליה איליץ' מישש את צלעותיו, מופתע מחיזיון הבלהות:
כשלחץ במקום אחד כאב לו טיפה, אבל זה היה עניין פעוט וזניח.
הוא עצם שוב את עיניו וניסה למצוא תנוחה נוחה, אבל ברגע שהתחיל להירדם עט עליו הפרמייר חצופיאן, ולבסוף כבר לא ידע מה לעשות, איפה לעמוד וכיצד לרצות את כולם.
כשאסף את הגביעים צווחו עליו, כשלא נגע בהם – צווחו עליו ביתר שאת:
אין זאת כי אם פיזר אותם בכוונה.
הוא האשם תמיד.
תמיד אשם.
הוא התהפך, אבל מצא את עצמו בתור ארוך ומפחיד שכמעט לא זז, מפני שכל מיני נסיכים בעלי פנים מאופרים מסרו שוב ושוב רובלים מעל ראשי העומדים והתור לא מחה, רק אלה שעמדו בסופו הפעילו זה על זה לחץ הולך וגובר.
זה היה הדבר היחיד שהתור ידע לעשות:
לדחוף ולהושיט ידיים, שהמזנונאית לא רצתה להבחין בהן… בגלל חלום הביעותים בצבצה זיעה על מצחו של איליה איליץ'.
הוא נאבק בעצמו, קם והתהלך בחדר, תחב אל מתחת לשמיכה את הצנחן שלו שישן שנת ישרים, ונשכב שוב, אבל הצרות לא הניחו לו:
נאסר עליו להחזיק במגירה הפרטית מפני שבעצם המעשה הוציא את עצמו מן הקולקטיב.
לאחר מכן הועמד לחקירה בעוון גניבת פאה.
פלטונוב זייף זיוף אימתני בנגינתו בתזמורת, וכל זה היה איום ונורא, סוף העולם ממש.
5 בהגיעו לעבודה מצא איליה איליץ' את התיאטרון במקומו, שלם וללא פגע.
ובכל זאת, החלום היה נבואי.
.
ללוח המודעות, שמוצגים עליו זמני החזרות והודעות על חוגים ללימודים מארקסיסטיים-לניניסטיים, הוצמד בנעץ דף שאחד הסעיפים בו נגע לאיליה איליץ' אישית.
בעוון הזלזול המופגן בחובותיו שגילה אתמול, ננזף הנ"ל (שם, שם משפחה ושם האב באותיות גדולות) נזיפה חמורה.
איליה איליץ' נאלם דום וקרא את הכתוב בדף פעמיים.
"ככה זה אצלנו," אמרה מריה פוליקרפובנה שׁפּאק, שהופיעה לידו יש מאין.
"הם בעצמם עושים מה שמתחשק להם, אבל לאדם הגון נותנים נזיפה."
"בחיי, אני בעצמי מופתע מאוד…" אמר איליה איליץ' בקול רועד מעלבון.
"מה מפתיע כאן, יקירי, מה בדיוק מפתיע?
אני כבר הפסקתי להיות מופתעת בחיים האלה.
אתה מחכה לצרה ממקום אחד, ואז מקבל חבטה על הראש מעבר לפינה.
אבל במקומך לא הייתי משאירה את זה ככה, הייתי מראה להם."
"כן, אלך ואסביר," אמר איליה איליץ'."איך עושים דבר כזה?
בלי לברר… אין להם זכות!"
"יש להם, יש," אמרה מריה פוליקרפובנה, "אבל לא נעים.
אני מבינה ללבך."
"עמדתי מאחורי המחיצה השנייה," אמר איליה איליץ',"והנסיך תמיד יוצא מהבמה דרך החמישית.
ואז…" "אכן, אכן," אמרה מריה פוליקרפובנה.
"לך תספר, בלי צעקות, ברוגע.
אמנם שום דבר לא יֵצא מזה, אבל תרגיש סיפוק נפשי."
מנהל אגף הניצבים סיגל לו בתור משרד מחסן זעיר בפתח עליית הגג, בקומה החמישית.
הוא היה שם, ארב בכוך שלו כמו עכביש וערך גיליונות שכר.
היה לו שם משפחה משעשע – פָּרוּשׁוֹן, ובמובן מסוים הוא הלם את שמו, מפני שהתעופף תמיד בתיאטרון וצרח, עזר במקום אחד והפריע במקום אחר, תזזיתי ורב-תכליתי.
הסֵדר באגף הניצבים הושג במחיר המולה כללית, כולל צעקות וגידופים, אולם פּרוּשׁוֹן היה שוכח מהם בִּן רגע.
ייתכן שרק אדם מסוגו היה יכול להתמודד עם הערב-רב האנרכיסטי הזה – כל הסטודנטים והבטלנים, ורק אלוהים יודע כיצד בכל זאת עלה בידו לדחוף אותם בזמן אל הבמה.
פרושון, שהוקיר את ההנהלה עד בלי די, הרכין ראש לפניה, התחנף וכרכר סביבה ועבר לדום בכל פעם שהוצנחה עליו הנחיה, נהפך לאריה שואג במגעיו עם הכפופים לו.
"למה קיבלתי נזיפה בלי שיבררו?" שאל איליה איליץ' בהתרגשות, אבל בלי לאבד את השליטה העצמית.
"הרי אני עומד תמיד מאחורי המחיצה השנייה.
חצופיאן, במקום לצאת דרך החמישית…" "מה זה ענייני?" צרח פרושון, שכרגיל נמלא פתאום זעם כשדיבר עם הכפופים לו.
"המנהל דרש שאחבר תזכיר, אז חיברתי.
אתם רבים ואני אחד.
כל אחד יכול לבוא ולספר לי סיפורים, ואני אמור להאמין?"
"אתה מכיר אותי," אמר איליה איליץ', "אני עובד בתיאטרון שנים רבות… ללא..
רבב."
פרושון הביט בו בעניין ובהטיית ראש.
"בחיי, אני לא קשור לזה, אין לי שום דרך לעזור לך.
מנהל ההצגה היה שם, לך אליו ותסביר לו.
אפשר לחשוב, נזיפה!
לי יש מאה כאלה."
איליה איליץ' הרהר, סב על עקביו בשתיקה ויצא.
אילו היה אשם אפילו מעט, היה בולע את הנזיפה.
אבל היתה כאן הפרה של צדק בסיסי, והוא הלך לבקש צדק.
שעה ארוכה תעה במבוכי התיאטרון עד שהצליח לאתר את מנהל ההצגה בספריית התווים.
הוא עיין בפרטיטורת ההצגה "פעמוני קורנוויל", שהיתה אמורה להתקיים באותו ערב.
מנהל ההצגה עדיין היה איש צעיר, מין זמר כושל.
תחילה שרץ בלי סוף באקדמיה למוזיקה ואחר כך במקהלת האופרה, אבל הצליח בפעילות הציבורית יותר מאשר בתחום הווקאלי.
בזמן שהתרוצץ בענייני הקולקטיב, הסכינה ההנהלה עם נוכחותו הטרחנית.
הוא השתתף בישיבות והתרגל להיכנס למשרד בלי גינונים.
משום כך נתנו לו תעודת גמר וקיבלו אותו לתיאטרון, למרות כישלונו הווקאלי.
בכל תחומי האמנות ישנם תמיד טיפוסים כאלה.
הם מגלים פעלתנות בישיבות, מארגנים קבוצות דיון וּועדות ומייצגים משהו באופן משכנע וסמכותי כל כך, עד שאיש אינו מעלה עוד בדעתו להיזכר בחוסר כישרונם האמנותי.
אולם במקרה הנדון האמנות הרוויחה.
משׂרת מנהל ההצגה היא אדמיניסטרטיבית בלבד ואיננה מצריכה יכולת לשיר.
לאחר שעזב את המקהלה לטובת הקידום, מצא את עצמו בסביבתו הטבעית:
כאן היה יכול להעביר ביקורת כאוות נפשו, להורות, לתקן ולדרוש מאחרים מה שהוא עצמו לא היה מסוגל לו.
אבל כדרכם של אלה המשיגים את מעמדם בעטיים של רגשי נחיתות עזים בלבד, ומשום כך חרדים לסמכותם, מעולם לא הודה בשום משגה.
מוטב היה לו לפוצץ את התיאטרון ואת כדור הארץ יחד, מלהודות שטעה במקרה זה או אחר.
משום כך הקשיב להסבר המבולבל של איליה איליץ' באותה תשומת לב שהיה מקדיש לו , אילו ביקש דירה לחמותו.
"חבר יקר," אמר, "אני מבין שלא היה לך נעים כשצעקו עליך אתמול.
אתה יודע מה זאת הצגה.
גם ממני דורשים, נכון?
בוא נבחן את הדברים באופן אובייקטיבי:
היה פישול בהצגה.
היה או לא היה?
היה.
אתה, כן, כן אתה, זחלת לאסוף את הגביעים, שעשעת את הצופים, ואז קרה עוד משהו… אף אחד לא עומד לבטל את הנזיפה.
זה יהיה מגוחך.
כן, כתבתי דו"ח ואני לא מתכוון לסגת ממנו.
יהיה לך לקח לפעם הבאה."
"אבל זאת לא אשמתי!"
"תלוי איך מסתכלים.
סלח לי, חבר.
להתראות!"
"אם כך, אני אתלונן," אמר איליה איליץ'.
"בבקשה."
"תגיד לי, למי אוכל להגיש תלונה רשמית?"
"אפשר למנהל האמנותי, למנהל הכללי, לשר התרבות, לוועד הפועל האזורי או לישו הנוצרי," אמר מנהל ההצגה, לא בלי הומור, והתעמק בפרטיטורה כדי לאותת שהוא כבר עבר לעניין אחר.
המנהל האמנותי ערך חזרה באולם הגדול.
הרקדנים, לבושים בגרבונים שחורים, ישבו אשכולות-אשכולות על אדני החלונות.
במרכז האולם נאבקו הסולנים בזיעת אפם על ביצוע הפָּה-דֶה-טְרוּאָה, והמנהל האמנותי צעק בחמת זעם:
"לעצור!
זה הזוי!
מה זה, ילדים קופצים בדשא?
אלה לא ידיים זה מפעל לתותבות, והרגליים – זאת עמידה עשירית?!
לאן נסחפתם, מ-פג-רים?!"
בדרך כלל זה היה סגנון העבודה שלו כשנחה עליו רוח היצירה.
הוא היה כוריאוגרף מוכשר ומנהל אמנותי לא רע, ולכן רווחה הסכמה שבשתיקה שכאישיות ברוכת כישרונות הוא ראוי ליחס סלחני.
והעיקר, הוא עצמו חשב כך.
היו לו מעוף ומחוות רחבות והוא שם את הדגש רק על העיקר, בלי לבזבז את כישרונו על זוטות.
העיקר בבלט היה פָּה-דֶה-דֶה ופָּה-דֶה-טְרוּאָה.
ביצעו אותם הפְּרימוֹת והסולנים, ונניח, פה ושם גם הקוֹר-דֶה-בָּלֶט, ברקע.
בכל הנוגע לניצבים – היה פשוט תוקע לפרושון אצבע בחזה:
"את הגלמים שלך תציב משמאל ומימין, חמישייה מכל צד."
פרושון זכר מיד אילו "גלמים" צריך להציב, איפה וכמה, והמנהל האמנותי היה שוכח את הניצבים כליל.
חבל, כמובן.
מנהלים אמיתיים דווקא זכרו את הניצבים.
הוא לא ידע זאת.
ואולי ידע ושכח.
איליה איליץ' פילס את דרכו אל אדן החלון והתכונן לחכות בסבלנות לרגע שבו יגמור המנהל האמנותי לסחוט לרקדנים את המיץ, ירגיש סחוט בעצמו ויכריז על הפסקה.
אבל המנהל האמנותי היה אדם עמיד.
הוא העטיר כינויים כ"מוכי שיתוק" ו"רפי שכל" עד שתוכניתו המורכבת והנועזת היתה קורמת עור וגידים, והיה ממשיך לטרטר את הרקדנים, לולא נקרע הסרט בנעלי הבלט של הפרימה, וההפסקה באה ממילא.
בזמן שמישהו רץ לחדר התלבושות להביא מחט, ניגש איליה איליץ' בצעד מהוסס להציג את עניינו.
המנהל האמנותי לא הבין תחילה:
הביט, ניסה להיזכר ולא הצליח לתפוש מה בעצם רוצים ממנו.
"ולנטין חצופיאן דחף?
זה קורה לו.
ככה זה בבלט!
אל תעמוד איפה שלא צריך.
ומה אתה רוצה ממני, כן, ממני?
איזו נזיפה?
אה, אני צריך לבטל?
שמע, אין לי פנאי לזה עכשיו, סלח לי.
היי, אתה שם, סניף של בית משוגעים!
כמה פעמים אמרתי לנעול את הדלת!
לא להכניס את מי שלא שייך!
חוזרים על הקטע!
למקומות!
מתחילים!"
איליה איליץ' לא הספיק לפצות פה וכבר הנערים השריריים, תלמידי בלט, דחפו אותו ברכּוּת החוצה מפתח הדלת והמנעול הסתובב בנקישה.
זמן מה עוד עמד שם, המום, והאזין לרקיעות הרגליים העמומות, שהתערבלו בצעקותיו מלאות ההשראה של המאסטרו, ולאחר מכן שרך רגליו אל ההנהלה.
ההנהלה היתה עולם מיוחד במינו, אולימפוס, שאם הזדמן לאיליה איליץ' אי-פעם לבקר בו, תמיד היה מתבלבל ונתקף מבוכה בעל כורחו.
אפשר לחשוב,מה יש כאן להתבלבל, ובכל זאת… בחדר הזה, להבדיל מכל החדרים האחרים,,כוסתה הרצפה שטיחים יפים, עמדו בו רהיטים יאים למשרד ממשלתי, הקלדניות נראו כמו כוכבות קולנוע.
ניכר שהוכרעו כאן שאלות הרות גורל:
ענייני תקציב, סדר ההצגות, סבבי הופעות, עיצוב עשרה מטרים מעוקבים של קורות עץ בשביל התפאורה, כמות הנורות הדרושה לתאורה חגיגית.
טבעי לגמרי שניצב פשוט יתבלבל, אם יבוא לכאן עם הבעיה הפרטית הפעוטה שלו.
למרבה המזל, המנהל הכללי היה במשרדו.
אבל ישב אצלו מישהו, והמזכירה הציעה לאיליה איליץ' כיסא שישב וימתין.
אנשים היושבים במשרדי מנהלים כלליים נוטים לדבר ארוכות ולהתבדח, אבל כשכבר החלו בכל זאת לצאת אחד אחד, נכנס מנהל החשבונות הראשי ובידיו ערימת ניירות.
כמובן, היתה לו זכות להיכנס בכל עת ללא תור, כמו גם למנהל התפעול ולבעלי תפקידים אחרים, שפתחו בלי שום גינונים את הדלת, נכנסו ויצאו.
ואיליה איליץ' התייגע וספר בייסורים:
הנה שניים נכנסו, זאת אומרת, יש שם בסך הכול חמישה.
אחד יצא, נשארו ארבעה.
עוד שניים יצאו, אבל אחד נכנס… כשהמנהל הכללי התפנה סוף סוף – הופיעה פתאום משלחת מחו"ל.
הזרים היו מטופחים, לבשו חליפות חדשות ומצוחצחות וענדו טבעות זהב, ולפתע הורגשה תנועה, המזכירות החלו להתרוצץ ולהביא למשרד מים מינרליים, קפה, עוגיות בקופסאות פתוחות… האורחים הלכו כעבור שעה.
חדר ההמתנה כבר התפקע ממתינים.
המנהל הכללי נראה בפתח הדלת, לובש מעיל גשם.
הקיפו אותו מכל עבר – כל אחד ועניינו שאיננו סובל דיחוי, וגם איליה איליץ' החל להידחף באומץ.
המנהל אמר:
"לא, לא יאשרו לנו את זה!
תפתרו את העניין לבד!
למשרד התרבות, כן, כן.
מה איתך, חבר?"
"תראה," אמר איליה איליץ' בחיפזון, "אני שחקן באגף הניצבים.
עמדתי מאחורי המחיצה השנייה, ואז במערכה השלישית…" "יקירי, בענייני הניצבים תפנה לפרושון," אמר המנהל, אחז במרפקו במחווה ידידותית ועשה פרצוף מתחנן.
"סלח לי, אני נקרע פה, אני ממהר לישיבה!
פרושון הוא המנהל הישיר שלך, הוא מחליט הכול… אמרתי לכם:
את התחשיבים האלה תניחו בינתיים בצד, כן, כן!
זהו, זהו!"
הוא פטר אותם בתירוצים קלושים ורץ בצעד מהיר.
איליה איליץ' עוד המשיך לעמוד ורק אחר כך הלך.
המעגל נסגר, אבל הוא בכלל לא הצליח להבין אם זה הביא לו סיפוק נפשי כלשהו.
האבובן פּאשָׁה פְּלָטוֹנוֹב ערך בדרך כלל חזרות בבניין התיאטרון במשך היום, מפני שבבית לא היו לו התנאים לכך.
איליה איליץ' מצא אותו בחדר התזמורת, לבדו.
פלטונוב הניח את האבוב בצד והיה עסוק בחיתוך מלפפון גדול ובטבילתו במלח על גבי עיתון פרוש.
הוא שמח לראות את איליה איליץ' והציע להתחלק איתו במלפפון.
איליה איליץ' דחה את הכיבוד, אבל סיפר לו על כל התלאות שעברו עליו.
פלטונוב התייחס לעניין בכובד ראש.
"מצד אחד מעליב, כמובן," הוא אמר.
"מצד שני, אתה גם כן… כמו ילד, בחיי."
"אבל אתה בעצמך אומר שזה מעליב!" קרא איליה איליץ'.
"הרי הם כולם…" "מה הם?
מה בדיוק?
לא כדאי לך לחשוב שמישהו רוצה להרע לך אישית.
לא!
אף אחד לא היה גס רוח כלפיך, אף אחד לא סתם לך את הפה, ובכלל, התייחסו אליך בתשומת הלב הראויה.
המנהל פרושון, מנהל ההצגה, המנהל הכללי, אתה, אני – כולנו איברים באורגניזם מתפקד היטב, כולנו טובי לב וכולנו רוצים שיהיה טוב.
אבל כל אחד עסוק במשימה משלו ולאף אחד אין חשק לעצור את התנועה ולערוך בדיקה, הרי אז נאלץ לנוע אחורה – וזה מטרד!"
"אבל הצדק…" חזר איליה איליץ' לפזמון הקבוע שלו.
"פרושון ייזכר בצדק כשיקרה משהו שנוגע לו אישית!
אז הוא יתחיל להתרוצץ, אבל התוצאה תהיה בדיוק כמו במקרה שלך.
הדור שלנו הגיע להישגים רבים, אבל לא למד להתייחס בתשומת לב לזולת.
כל עוד לא מטפטף לנו על הראש – אנחנו אדישים.
אבל באופן כללי אנחנו טובי לב, כן.
תגיד לי אתה, אני מפציר, לא ראית מספיק עוולות בימי חייך?
אבל בכמה מקרים התערבת, אם העניין לא נגע לך?
כולם ככה – אני, אתה וההוא – וגם פרושון הוא כמו כולם.
אנחנו עסוקים.
כשמדובר בעלבון שנגרם לאחרים, אנחנו עסוקים מאוד."
"אז אני סתם שוטה?
שאל איליה איליץ' בעגמומיות.
"אני לא פוסל את האפשרות," צחק פלטונוב.
6 תיאטרון האופרה הרציני העלה את האופרטה הקלילה "פעמוני קורנוויל" מסיבה אחת ויחידה:
זאת היתה הצלחה קופתית.
השחקנים, שהתרגלו לפאתוס האופראי, התקשו להזדהות עם הקלילות האווילית של האופרטה, וההצגה יצאה לא חכמה ולא מטופשת, אלא מוקיונית במקצת.
"הפעמונים" נמאסו לחלוטין על כולם, אבל הקהל הצביע ברגליים וההצגה המשיכה לרוץ, אף שכבר שוחקה כמעט מוכנית.
באותו יום הלך הכול גרוע במיוחד.
הזמרים חלטרו איכשהו.
במקומות שבהםהתבקש צחוק, שתק הקהל בנבזות, וזה מצדו השפיע לרעה על הבמה.
או אז החל הגועל נפש הדלוח, שהוא הדבר הגרוע ביותר בתיאטרון:
כולם רואים שההצגה חורקת, אבל איש אינו יודע כיצד להציל את המצב, וכל אחד חושב רק:
שייגמר כבר כמה שיותר מהר… איליה איליץ' גילם משרת, כפרי, נושא אפריון ואספסוף רחוב.
הניצבים היו נתונים להיפנוזה הכללית:
הליכתם היתה צולעת, עמידתם – לא נכונה, הם טעו שוב ושוב ואיליה איליץ' חשב עם כולם:
הביתה, כמה שיותר מהר.
בקטע הקישור, בזמן שהוחלפה התפאורה, גילם אגף הניצבים אנשים שונים ההולכים אל היריד.
הקצבה כבר חולקה, והסטודנטים לא הגיעו, לכן הניצבים היו מעטים.
פרושון שִׁחרר בחסכנות בזו אחר זו את קבוצות הניצבים הקטנות הנחוצות, יושבי האולם השתעלו וקינחו את האף והכיסאות חרקו תחתיהם.
איליה איליץ' כבר הספיק ללבוש חזות של מוזיקאי נודד, פרושון העמיס עליו את האביזר הנדרש – תוף ענקי – ודחף אותו אל קדמת הבמה:
"בזהירות, בזהירות!"
בין אם התעייף איליה איליץ' מההמתנה הממושכת אצל המנהל הכללי, ובין אם פרושון דחף אותו חזק מדי – הוא איבד את שיווי משקלו תחת התוף הכבד, מעד ללא סיבה וכמעט השתטח על הבמה.
כנראה זה עשה רושם קומי, כי מישהו בקהל פרץ סוף סוף בצחוק.
איליה איליץ' ניסה להחזיק בתוף הארור המאיים ליפול, הסתחרר במקום כמו סביבון, הסתדר איכשהו עם המשימה והביט בתוגה לצד הנגדי של הבמה, שהיה עליו להגיע אליו – ואז הקהל ממש התפוצץ מצחוק.
הצופים הניחו שהוא לא זקן אמיתי אלא שחקן שהתחזה לזקן, ושהכול מתנהל על פי התוכנית.
ואז קרה נס.
איליה איליץ' דידה על פני הבמה וירד, אבל גם את כל הבאים אחריו קידמו בפרצי צחוק.
הם חשו בזה והחלו לסחוט צחוק גם במקומות שבהם הוא מעולם לא נשמע.
לאחר מכן הוצגה התמונה הססגונית של היריד וקטפה מחיאות כפיים סוערות.
השחקנים לא חשו עוד בקיר האטום החוצץ בינם לבין קהל הצופים, פתאום הופיעו ניצוצות, שנינויות.
הקהל המשיך לצחוק ולמחוא כף, וההצגה הוכתרה בהצלחה מסחררת.
בסוף המערכה האחרונה גרר איליה איליץ' את האפריון לפינה וכבר התכוון לעלות למעלה, אבל פרושון עט עליו כעוף דורס.
"המנהל הכללי ישב ביציע עם האורחים מחו"ל!
הוא ציווה לברר:
מי האיש?
באתי בריצה, נתתי אפיון מלא, אמרתי:
עובד שלושים שנה.
'לציין לשבח!' אתה מבין בכלל שאגף הניצבים שלנו הציל את ההצגה!
לצערי, חביבי, דיבידנדים אין, חרגנו מהתקציב, אבל אפשר לקבל מוועד העובדים הפניה לבית הבראה…" איליה איליץ' מחה את מצחו בממחטה.
"אלוהים ישמור, איך זה יכול להיות?" מלמל.
"אני לא רוצה שום דבר… תבטל לי בבקשה את הנזיפה.
בחיי, אני לא אשם.
הרי עמדתי מאחורי המחיצה השנייה,וחצופיאן…" "עוד פעם זה!" אמר פרושון במורת רוח.
"את זה אני לא אוכל.
המנגנון הוא כזה:
ברגע שהכפתור נלחץ, המתג יורד וזהו, אין דרך חזרה.
אבל היום, חביבי, תקבל ציון לשבח."
"בכלל לא התאמצתי."
"עוד יותר טוב!
זה אומר – כישרון.
אין צורך לחשוב על הנזיפה, ולהפניה אני אדאג.
תרים את האף, תרים את האף!"
איליה איליץ' הלך לחדר המדרגות ושמע מישהו מהסולנים אומר מאחורי גבו:
"הנה ההוא שמעד עם התוף."
אי אפשר לומר שלא נעם לאיליה איליץ' לשמוע זאת.
בעודו מהרהר במה שאירע, החל לעלות לקומה החמישית.
הפלא ופלא!
הספּר לא תלש מידיו את הפאה, אלא ביקש ממנו להיכנס לרגע, הושיבו באדיבות לפני המראה והחל לסובב אותו לכאן ולכאן ולהרהר בקול:
"בפעם הבאה אכין לך פאה אחרת.
אפרפרה כזאת, פרועה ומלאה סלסולים, איך זה?
כולם מדברים היום רק על איך שהפכת את כל ההצגה.
איחוליי."
זאת כבר היתה הצלחה מסחררת.
הדיבורים לא פסקו.
נזכרו במקרים דומים, בשחקן מפורסם של התיאטרון האמנותי של מוסקבה, שהדהים את הצופים כשגילם תפקיד זעיר של שוטר ב"רביזור".
איליה איליץ' הנבוך והנסער החליף בחיפזון את הבגדים, כדי להימלט מתשומת הלב ומהתהילה.
למטה, כשכבר עמד בדלת, נתקל בפלטונוב, שיצא והאבוב תחוב תחת בית שחיו.
"ראיתי," אמר פלטונוב ראשון.
"כולם באולם גועים בצחוק ואני לא מבין, מה לעזאזל?
ואז אני רואה, זה אתה.
זה היה משהו, ידידי!
אני בעצמי התפקעתי מצחוק."
"לא יודע איך זה יצא לי," אמר איליה איליץ'.
"בחיי שאני לא יודע… את הנזיפה לא ביטלו, הבטיחו הפניה לבית הבראה, אבל תהרוג אותי, זאת לא אשמתי!"
הם יצאו החוצה מכניסת השחקנים.
השעה עוד לא היתה מאוחרת, הרחוב שקק חיים.
פלטונוב הירהר ואמר:
"הקומדיה, לכל הרוחות, היא שאתה בעצמך לא יודע מה ייפול עליך.
אבל שים לב, בחיים אף פעם אין רק צרות.
יש צרות, ועוד צרות, ואז – טראח!
הצלחה!
ודאי זה קורה ככה בכוונה, כדי שנוכל להשוות.
גם לך לא היה מזל הרבה זמן, אבל הנה מתברר שיש לך כישרון… אולי נרביץ כוסית לכבוד זה?"
הם הלכו למסעדה, התיישבו בפינה, הזמינו קוניאק וכל אחד מהם הרביץ כוסית.
בליווי סלמון.
אם ליהנות, אז עד הסוף.
"לשכוח מהנזיפה?" שאל איליה איליץ'.
"בוודאי!
המעשה הוא ההוכחה הטובה ביותר," אמר פלטונוב.
"ללכת ולנדנד– לעזאזל עם זה, אתה סתם תמרוט את העצבים לעצמך ולאחרים.
תוכיח במעשים מה אתה שווה!
כוסית לכבוד זה."
אחרי הכוסית השלישית נראו החיים לאיליה איליץ' נסבלים למדי.
הוא אפילו הזדעזע, כיצד יכול לחשוב אתמול שהם מאוסים?
ראשו פעל בקדחתנות.
"שמע-ע!" קרא.
תגלית פתאומית נצנצה במוחו.
"בפעם הבאה אחבוש פאה אפרפרה, פרועה ומלאה סלסולים, ולפני היציאה אשים קורה כדי למעוד בטבעיות.
אני זוכר הכול!
אמעד וכמעט אפול, אבל לא באמת, רק התוף יתגלגל לי מעל הראש.
נשמע לא רע?"
"נשמע לא רע," אמר פלטונוב, "נסה גם להיראות חצי מת:
כלומר, מה אתם חושפים שיניים, חושבים שזה קל, לסחוב תוף כזה כל החיים?"
"כן, כן!
אם אני אעבוד על זה…" "אתה תצליח!" עודד אותו פלטונוב, "תצליח בכול.
גם היפני שלך בצ'יאו-סאן נהדר, רק האיפור לבדו שווה את הכול, וההליכה!
אם חושבים על זה, אולי אתה שווה לא פחות מפרמיירים מסוימים."
אז נזכר איליה איליץ' בעל כורחו בוולנטין חצופיאן, כיצד הפיל אותו לרצפה.
לרגע נשטף זעם, אפילו הצלע החלה לכאוב לו.
"מילא.
שיעשה אַנְטְרָשָׁה, התיש הצעיר," אמר בתרעומת.
"שהקהל יגעה בתשואות.
אבל גם אנחנו מסוגלים לעשות כמה דברים, נכון?"
"אתה מסוגל, איש יקר, מסוגל," צעק פלטונוב.
"חכה חכה, אתה עוד תגלם מלכים!"
איליה איליץ' הביט בו בזעזוע:
"מלכים?"
"כן!
למה לא?
יושב לך על כס המלכות ומהנהן."
"ובאמת, למה לא?" אמר איליה איליץ' באומץ לב.
"אני יכול גם לשחק מלכים!
אני בתיאטרון כל חיי.
אני שחקן אגף הניצבים.
תגיד לי בבקשה, ראית תיאטרון בלי ניצבים?
אתה אבוב, אני ניצב.
תוציא אותנו – מה יישאר?
פרמיירים על חוטים, נכון או לא?"
"נכון, טיפש זקן, נכון," אמר פלטונוב והזיל דמעה.
"אנחנו צריכים לשבח את עצמנו.
בוא נשתה לכבודנו.
לחיי אגף הניצבים, קשישא!"
עריכת התרגום:
דינה מרקון "ווֹלוֹדְיָה הִגִּיעַ!" צָעַק מִישֶׁהוּ בֶּחָצֵר.
"אָדוֹן ווֹלוֹדִיצְ'קָה הִגִּיעַ!" צָוְחָה נָטַלְיָה וְרָצָה אֶל חֲדַר הַהֲסָבָה.
"הוֹ, אֱלֹהִים אַדִּירִים!"
כָּל בְּנֵי מִשְׁפַּחַת קוֹרוֹלְיוֹב, שֶׁצִּפּוּ זֶה שָׁעוֹת לְבוֹאוֹ שֶׁל ווֹלוֹדְיָה שֶׁלָּהֶם, זִנְּקוּ אֶל הַחַלּוֹנוֹת.
לְיַד הַכְּנִיסָה עָמְדָה מִזְחֶלֶת רְחָבָה, וּשְׁלִישִׁיַּת הַסּוּסִים הַלְּבָנִים הֶעֶלְתָה אֵדֵי עֲרָפֶל סְמִיכִים.
הַמִּזְחֶלֶת הָיְתָה רֵיקָה, שֶׁכֵּן ווֹלוֹדְיָה כְּבָר עָמַד בַּמְּבוֹאָה וּפָרַם בְּאֶצְבָּעוֹת אֲדֻמּוֹת וּקְפוּאוֹת אֶת קֶשֶׁר הַבַּרְדָּס שֶׁלּוֹ.
מְעִיל הַגִּימְנַסְיָה שֶׁלּוֹ, כּוֹבַע הַמִּצְחִיָּה, הָעַרְדָּלַיִם וְהַשֵּׂעָר עַל רַקּוֹתָיו הָיוּ מְכֻסִּים כְּפוֹר, וְהוּא הִדִּיף כֻּלּוֹ, מִכַּף רֶגֶל וְעַד רֹאשׁ, נִיחוֹחַ כֹּה מְגָרֶה שֶׁל צִנָּה, שֶׁכָּל הַמַּבִּיט בּוֹ הִרְגִּישׁ צֹרֶךְ לוֹמַר "בְּרְרְרְ!" אִמּוֹ וְדוֹדָתוֹ אָצוּ לְחַבְּקוֹ וּלְנַשְּׁקוֹ, נָטַלְיָה נָפְלָה לְרַגְלָיו וְהֵחֵלָּה לַחְלֹץ מֵעָלָיו בִּמְשִׁיכָה אֶת מַגְּפֵי הַלֶּבֶד, אַחֲיוֹתָיו צָוְחוּ בְּהִתְרַגְּשׁוּת, הַדְּלָתוֹת חָרְקוּ וְנִטְרְקוּ, וְאִלּוּ אָבִיו שֶׁל ווֹלוֹדְיָה, בַּאֲפֻדָּה לְלֹא מִקְטֹרֶן וּמִסְפָּרַיִם בְּיָדָיו, רָץ אֶל הַמְּבוֹאָה וְקָרָא בְּבֶהָלָה:
"וַהֲרֵי צִפִּינוּ לְךָ כְּבָר אֶתְמוֹל!
הַנְּסִיעָה הָיְתָה טוֹבָה?
עָבְרָה בְּשָׁלוֹם?
אֱלֹהִים יִשְׁמֹר, תְּנוּ לוֹ כְּבָר לְבָרֵךְ אֶת אָבִיו לְשָׁלוֹם!
מָה, אֲנִי לֹא אַבָּא שֶׁלּוֹ אוֹ מָה?"
"הַב!
הַב!" שָׁאַג בְּקוֹל בָּס מִילוֹרְד, כֶּלֶב שָׁחֹר עֲנָקִי, וּזְנָבוֹ הִקִּישׁ נִמְרָצוֹת בַּקִּירוֹת וּבָרָהִיטִים.
הַכֹּל הָפַךְ לִכְדֵי הֲמֻלָּה שְׂמֵחָה אַדִּירָה שֶׁנִּמְשְׁכָה כִּשְׁתֵּי דַּקּוֹת.
כְּשֶׁגַּל הַשִּׂמְחָה הָרִאשׁוֹן חָלַף, הִבְחִינוּ בְּנֵי מִשְׁפַּחַת קוֹרוֹלְיוֹב שֶׁמִּלְּבַד ווֹלוֹדְיָה, הָיָה בַּמְּבוֹאָה אָדָם קָטָן נוֹסָף עָטוּף בְּמִטְפָּחוֹת, בִּרְדִידִים וּבְבַרְדָּסִים וּמְכֻסֶּה כְּפוֹר;
הוּא עָמַד לְלֹא נִיעַ בְּפִנָּה בְּתוֹךְ הַצֵּל שֶׁהֵטִיל מְעִיל גָּדוֹל מִפַּרְוַת שׁוּעָל.
"ווֹלוֹדִיצְ'קָה, וּמִי זֶה?" שָׁאֲלָה הָאֵם בְּלַחַשׁ.
"אָה!" נִזְכַּר ווֹלוֹדְיָה.
"זֶה, יֵשׁ לִי הַכָּבוֹד לְהַצִּיג אֶת יְדִידִי עֲדָשִׁימוֹב, תַּלְמִיד כִּתָּה ב'… הֵבֵאתִי אוֹתוֹ לְהִתְאָרֵחַ אֶצְלֵנוּ."
"נָעִים מְאוֹד, בְּרוּכִים הַבָּאִים!" אָמַר הָאָב בְּשִׂמְחָה.
"סְלַח לִי שֶׁאֲנִי בְּבִגְדֵי בַּיִת, לְלֹא מִקְטֹרֶן… בְּבַקָּשָׁה!
נָטַלְיָה, עִזְרִי לְמַר עֲדָשִׁימוֹב לִפְשֹׁט אֶת הַמְּעִיל!
אֱלֹהִים יִשְׁמֹר, שֶׁמִּישֶׁהוּ יְסַלֵּק כְּבָר אֶת הַכֶּלֶב הַזֶּה!
הוּא מַמָּשׁ עֹנֶשׁ!"
כַּעֲבֹר זְמַן קָצָר הֵסֵבּוּ לַשֻּׁלְחָן ווֹלוֹדְיָה וִידִידוֹ עֲדָשִׁימוֹב, הֲלוּמִים מִקַּבָּלַת הַפָּנִים הָרוֹעֶשֶׁת וַעֲדַיִן סְמוּקִים מִקֹּר, וְשָׁתוּ תֵּה.
הַשֶּׁמֶשׁ הַחָרְפִּית, שֶׁהִסְתַּנְּנָה בְּעַד הַשֶּׁלֶג וְעִטּוּרֵי הַכְּפוֹר שֶׁעַל הַחַלּוֹנוֹת, רָטְטָה עַל גַּבֵּי הַמֵּחַם וְרָחֲצָה אֶת קַרְנֶיהָ הַצְּלוּלוֹת בַּקְּעָרָה לִשְׁטִיפַת כְּלֵי הַתֵּה.
בַּחֶדֶר הָיָה חַם, וְהַנְּעָרִים חָשׁוּ כֵּיצַד בְּתוֹךְ גּוּפָם הַקָּפוּא מְדַגְדְּגִים הַחֹם וְהַקֹּר זֶה אֶת זֶה, אֵינָם רוֹצִים לְוַתֵּר זֶה לָזֶה.
"הִנֵּה, עוֹד מְעַט חַג הַמּוֹלָד!" אָמַר הָאָב בְּקוֹל זִמְרָה וְגִלְגֵּל סִיגַרְיָה מִטַּבָּק כָּתֹם כֵּהֶה.
"וַהֲרֵי לֹא מִזְּמַן הָיָה קַיִץ, וְאִמָּא בָּכְתָה כְּשֶׁנִּפְרְדָה מִמְּךָ!
וְהִנֵּה אַתָּה שׁוּב כָּאן… הַזְּמַן, יַקִּירִי, חוֹלֵף בִּמְהִירוּת!
לֹא תַּסְפִּיק לְמַצְמֵץ, וּכְבָר תִּקְפֹּץ עָלֶיךָ הַזִּקְנָה.
מַר פָּשׁוֹשִׁימוֹב, אֱכֹל, אָנָּא מִמְּךָ, אַל תִּתְבַּיֵּשׁ!
אֵינֶנּוּ נוֹהֲגִים עַל פִּי כְּלָלֵי הַטֶּקֶס."
שְׁלוֹשׁ אַחֲיוֹתָיו שֶׁל ווֹלוֹדְיָה – קַטְיָה, סוֹנְיָה וּמָאשָׁה, הַבּוֹגֶרֶת שֶׁבָּהֶן בַּת אַחַת-עֶשְׂרֵה – יָשְׁבוּ לַשֻּׁלְחָן וְלֹא יָכְלוּ לְהַתִּיק אֶת מַבָּטָן מִמַּכָּרָן הֶחָדָשׁ.
עֲדָשִׁימוֹב הָיָה בֶּן גִּילוֹ שֶׁל ווֹלוֹדְיָה וּבַעַל קוֹמָה זֵהָה, אַךְ לֹא הָיָה עֲגַלְגַּל וּלְבַנְבַּן כָּמוֹהוּ, כִּי אִם רָזֶה, שָׁחוּם וּפָנָיו מְנֻמָּשׁוֹת.
שְׂעָרוֹ הָיָה קָשֶׁה וְזִיפִי, עֵינָיו צָרוֹת, שְׂפָתָיו עָבוֹת, וּבִכְלָלוּתוֹ שֶׁל דָּבָר, הָיָה מְכֹעָר עַד מְאוֹד, וְאִלְמָלֵא מַדֵּי הַגִּימְנַסְיָה, עַל סְמַךְ הוֹפָעָתוֹ הַחִיצוֹנִית הָיָה אֶפְשָׁר לַחְשֹׁב אוֹתוֹ בְּטָעוּת לִבְנָהּ שֶׁל מְשָׁרֶתֶת.
הוּא הָיָה עַגְמוּמִי, שָׁתַק כָּל הָעֵת וְלֹא חִיֵּךְ אַף לֹא פַּעַם אַחַת.
הַבָּנוֹת צָפוּ בּוֹ וּמִיָּד הֵבִינוּ שֶׁלִּפְנֵיהֶן כְּכָל הַנִּרְאֶה אָדָם חָכָם וּמַשְׂכִּיל עַד מְאוֹד.
הוּא הִרְהֵר בְּלִי הֶרֶף בִּדְבַר-מָה וְהָיָה טָרוּד כָּל כָּךְ בְּמַחְשְׁבוֹתָיו, שֶׁכַּאֲשֶׁר נִשְׁאַל שְׁאֵלָה, הוּא נִרְעַד, נִעֵר אֶת רֹאשׁוֹ וּבִקֵּשׁ שֶׁיַּחְזְרוּ עָלֶיהָ.
הַבָּנוֹת הִבְחִינוּ שֶׁוּוֹלוֹדְיָה, שֶׁהָיָה בְּדֶרֶךְ כְּלָל נַעַר עַלִּיז וְדַבְּרָן, מִעֵט הַפַּעַם בְּדִבּוּר, לֹא חִיֵּךְ כְּלָל וְדוֹמֶה שֶׁלֹּא שָׂמַח לְבַקֵּר בַּבַּיִת.
בְּעֵת שְׁתִיַּת הַתֵּה הוּא פָּנָה לְאַחֲיוֹתָיו פַּעַם אַחַת בִּלְבַד, וְגַם אָז בִּדְבָרִים מְשֻׁנִּים.
הוּא הִצְבִּיעַ עַל הַמֵּחַם וְאָמַר:
"וּבְקָלִיפוֹרְנְיָה שׁוֹתִים גִ'ין בִּמְקוֹם תֵּה."
גַּם הוּא הָיָה טָרוּד בְּמַחְשָׁבוֹת מִשֶּׁלּוֹ, וְעַל פִּי הַמַּבָּטִים שֶׁהֶחְלִיף מִדֵּי פַּעַם עִם יְדִידוֹ עֲדָשִׁימוֹב, הָיָה אֶפְשָׁר לִקְבֹּעַ שֶׁשְּׁנֵי הַנְּעָרִים חָלְקוּ אוֹתָן מַחְשָׁבוֹת.
אַחֲרֵי הַתֵּה הָלְכוּ כֻּלָּם אֶל חֲדַר הַיְּלָדִים.
הָאָב וְהַבָּנוֹת הִתְיַשְּׁבוּ לַשֻּׁלְחָן וּפָנוּ לַעֲבוֹדָה שֶׁנִּקְטְעָה עִם בּוֹא הַנְּעָרִים.
הֵם הֵכִינוּ פְּרָחִים וּגְדִילִים מִנְּיָרוֹת צִבְעוֹנִיִּים לְעֵץ חַג הַמּוֹלָד.
זוֹ הָיְתָה עֲבוֹדָה מְהַנָּה וְקוֹלָנִית.
כָּל פֶּרַח חָדָשׁ הִתְקַבֵּל בִּקְרִיאוֹת הִתְפַּעֲלוּת מִצַּד הַבָּנוֹת, וְאַף בִּקְרִיאוֹת אֵימָה, כְּאִלּוּ צָנַח מֵהַשָּׁמַיִם;
גַּם הָאָב הִשְׁתָּאָה וּמִדֵּי פַּעַם הִשְׁלִיךְ אֶת הַמִּסְפָּרַיִם לָרִצְפָּה, רוֹטֵן עַל קֵהוּתָם.
הָאֵם רָצָה כְּפַעַם בְּפַעַם אֶל חֲדַר הַיְּלָדִים, הַבָּעַת פָּנֶיהָ מֻטְרֶדֶת מְאוֹד, וְשָׁאֲלָה:
"מִי לָקַח אֶת הַמִּסְפָּרַיִם שֶׁלִּי?
עוֹד פַּעַם אַתָּה, אִיוָן נִיקוֹלָאִיץ', לָקַחְתָּ אֶת הַמִּסְפָּרַיִם שֶׁלִּי?"
"אֱלֹהִים יִשְׁמֹר, אֲפִלּוּ מִסְפָּרַיִם לֹא נוֹתְנִים לִי כָּאן!" הֵשִׁיב אִיוָן נִיקוֹלָאִיץ' בְּקוֹל בַּכְיָנִי, הֵטִיל אֶת עַצְמוֹ עַל גַּב הַכִּסֵּא וְאִמֵּץ תְּנוּחָה שֶׁל אָדָם פָּגוּעַ, אַךְ כַּעֲבֹר דַּקָּה שָׁב וְהִתְלַהֵב.
בְּבִקּוּרָיו הַקּוֹדְמִים עָזַר גַּם ווֹלוֹדְיָה בַּהֲכָנוֹת לְחַג הַמּוֹלָד אוֹ רָץ לֶחָצֵר לִצְפּוֹת בָּרַכָּב וּבָרוֹעֶה בּוֹנִים גִּבְעָה מִשֶּׁלֶג, אַךְ כָּעֵת הוּא וֲעֲדָשִׁימוֹב לֹא הִבְחִינוּ כְּלָל וְעִקָּר בַּנְּיָרוֹת הַצִּבְעוֹנִיִּים וְלֹא בִּקְּרוּ בָּאֻרְוָה וְלוּ פַּעַם אַחַת, אֶלָּא הִתְיַשְּׁבוּ לְיַד הַחַלּוֹן וְהֵחֵלּוּ לְהִתְלַחֵשׁ בְּעִנְיָן כָּלְשֶׁהוּ;
לְאַחַר מִכֵּן פָּתְחוּ יַחַד אַטְלָס וְהִתְבּוֹנְנוּ בְּאַחַת הַמַּפּוֹת.
"קֹדֶם לְפֵּרְם…" אָמַר עֲדָשִׁימוֹב חֲרִישִׁית… "מִשָּׁם לִטְיוּמֶן… אַחַר כָּךְ לְטוֹמְסְק… אַחַר כָּךְ… אַחַר כָּךְ… לְקַמְצַ'טְקָה… מִכָּאן הַסָּמוֹיֵדִים יַעֲבִירוּ אוֹתָנוּ בְּסִירוֹת דֶּרֶךְ מֵצַר בֵּרִינְג… וְהִנֵּה לְךָ אָמֵרִיקָה… יֵשׁ כָּאן הֲמוֹן חַיּוֹת עִם פַּרְוָה יְקָרָה."
"וּמָה עִם קָלִיפוֹרְנְיָה?" שָׁאַל ווֹלוֹדְיָה.
"קָלִיפוֹרְנְיָה נִמְצֵאת יוֹתֵר נָמוּךְ… בָּרֶגַע שֶׁנַּגִּיעַ לְאָמֵרִיקָה, קָלִיפוֹרְנְיָה כְּבָר לֹא תִּהְיֶה מֵעֵבֶר לְהָרֵי הַחשֶׁךְ.
וְנוּכַל לְהִתְפַּרְנֵס מִצַּיִד וּמִשֹּׁד."
בְּמֶשֶׁךְ הַיּוֹם כֻּלּוֹ הִתְרַחֵק עֲדָשִׁימוֹב מֵהַבָּנוֹת וְהִבִּיט בָּהֶן מִבְּלִי לִיצֹר אִתָּן קֶשֶׁר עַיִן.
לְאַחַר שְׁתִיַּת תֵּה עַרְבִית הוּא הֻשְׁאַר בְּמִקְרֶה לְבַד אִתָּן חָמֵשׁ דַּקּוֹת.
הַשְּׁתִיקָה הָיְתָה מְבִיכָה.
הוּא הִשְׁתַּעֵל בְּחֻמְרָה, שִׁפְשֵׁף אֶת יָדוֹ הַשְּׂמָאלִית בְּכַף יָדוֹ הַיְּמָנִית, הִבִּיט בְּקַטְיָה בְּעַגְמוּמִיּוּת וְשָׁאַל:
"קָרָאת אֶת מַיין רִיד?"
"לֹא, לֹא קָרָאתִי… תַּגִּיד, אַתָּה יוֹדֵעַ לְהַחְלִיק עַל הַקֶּרַח?"
עֲדָשִׁימוֹב שָׁקַע בְּמַחְשְׁבוֹתָיו וְלֹא הֵשִׁיב עַל שְׁאֵלָתָהּ, אֶלָּא נִפֵּחַ בְּחָזְקָה אֶת לְחָיָיו וְנָשַׁף כְּאִלּוּ הָיָה לוֹ חַם מְאוֹד.
הוּא שָׁב וְהֵרִים אֶת מַבָּטוֹ אֶל קַטְיָה וְאָמַר:
"כְּשֶׁעֵדֶר בִּיזוֹנִים שׁוֹעֵט דֶּרֶךְ הַפַּמְפָּס, הָאֲדָמָה רוֹעֶדֶת, וְהַמּוּסְטַנְגִּים נִבְהָלִים, בּוֹעֲטִים וְצוֹהֲלִים."
עֲדָשִׁימוֹב חִיֵּךְ חִיּוּךְ עָצוּב וְהוֹסִיף:
"וְחוּץ מִזֶּה, הָאִינְדְּיָאנִים תּוֹקְפִים אֶת הָרַכָּבוֹת.
אֲבָל מָה שֶׁהֲכִי גָּרוּעַ זֶה הַיַּתּוּשִׁים וְהַטֶּרְמִיטִים."
"אֲבָל מָה זֶה?"
"כְּמוֹ נְמָלִים, רַק עִם כְּנָפַיִם.
עוֹקְצִים חָזָק מְאוֹד.
אַתְּ יוֹדַעַת מִי אֲנִי?"
"אָדוֹן עֲדָשִׁימוֹב."
"לֹא.
אֲנִי מוֹנְטִיהוֹמוֹ טֹפֶר הַנֵּץ, מַנְהִיג הַבִּלְתִּי מְנֻצָּחִים."
מָאשָׁה, הַצְּעִירָה בַּבָּנוֹת, הִבִּיטָה בּוֹ וּלְאַחַר מִכֵּן בַּחַלּוֹן שֶׁבּוֹ כְּבָר נִרְאוּ דִּמְדּוּמֵי הָעֶרֶב וְאָמְרָה בְּהִרְהוּר:
"דַּוְקָא הֵכִינוּ אֶצְלֵנוּ עֲדָשִׁים אֶתְמוֹל."
דְּבָרָיו הַבִּלְתִּי מוּבָנִים לַחֲלוּטִין שֶׁל עֲדָשִׁימוֹב וְהִתְלַחֲשׁוּיוֹתָיו הַבִּלְתִּי פּוֹסְקוֹת עִם ווֹלוֹדְיָה, כְּמוֹ גַּם הָעֻבְדָּה שֶׁוּוֹלוֹדְיָה לֹא שִׂחֵק וְהָיָה רַק נָתוּן בְּמַחְשָׁבוֹת – כָּל אֵלֶּה הָיוּ מִסְתּוֹרִיִּים וּמוּזָרִים.
שְׁתֵּי הַבָּנוֹת הַגְּדוֹלוֹת, קַטְיָה וְסוֹנְיָה, הֵחֵלּוּ לַעֲקֹב אַחֲרֵי הַבָּנִים בְּשֶׁבַע עֵינַיִם.
בָּעֶרֶב, כְּשֶׁהַנְּעָרִים עָמְדוּ לָלֶכֶת לִישֹׁן, הֵן הִתְגַּנְּבוּ אֶל דֶּלֶת חַדְרָם וְצוֹתְתוּ לְשִׂיחָתָם.
הוֹ, מָה שֶׁהֵן גִּלּוּ!
הַנְּעָרִים הִתְכּוֹנְנוּ לִבְרֹחַ לְאָמֵרִיקָה כְּדֵי לְחַפֵּשׂ זָהָב;
הַכֹּל כְּבָר הָיָה מוּכָן אֶצְלָם לַדֶּרֶךְ:
אֶקְדָּח, שְׁתֵּי סַכִּינִים, צְנִימִים, זְכוּכִית מַגְדֶּלֶת לְהַדְלָקַת אֵשׁ, מַצְפֵּן וּסְכוּם שֶׁל אַרְבָּעָה רוּבָּלִים.
הֵן גִּלּוּ שֶׁיִּהְיֶה עֲלֵיהֶם לִצְעֹד כַּמָּה אַלְפֵי קִילוֹמֶטְרִים וּבַדֶּרֶךְ לְהִלָּחֵם בְּטִיגְרִיסִים וּבִפְרָאִים, לְאַחַר מִכֵּן לְחַפֵּשׂ זָהָב וְשֶׁנְהָב, לַהֲרֹג אוֹיְבִים, לְהִתְקַבֵּל לִסְפִינוֹת שֶׁל שׁוֹדְדֵי יָם, לִשְׁתּוֹת גִ'ין וּבְסוֹפוֹ שֶׁל דָּבָר לְהִתְחַתֵּן עִם יְפֵהפִיּוֹת וּלְעַבֵּד מַטָּעִים.
בְּהִתְלַהֲבוּתָם הָרַבָּה נִכְנְסוּ ווֹלוֹדְיָה וַעֲדָשִׁימוֹב זֶה לִדְבָרָיו שֶׁל זֶה.
לְעַצְמוֹ קָרָא עֲדָשִׁימוֹב "מוֹנְטִיהוֹמוֹ טֹפֶר הַנֵּץ", וְאִלּוּ לְווֹלוֹדְיָה – "אָחִי חִוֵּר הַפָּנִים".
"שֶׁלֹּא תָּעֵזִּי לְסַפֵּר לְאִמָּא," אָמְרָה קַטְיָה לְסוֹנְיָה כְּשֶׁשְּׁתֵּיהֶן הָלְכוּ לִישֹׁן.
"ווֹלוֹדְיָה יָבִיא לָנוּ מֵאָמֵרִיקָה זָהָב וְשֶׁנְהָב, וְאִם תְּגַלִּי לְאִמָּא, הִיא לֹא תַּרְשֶׁה לוֹ לִנְסֹעַ."
אֶת כָּל הַיּוֹם שֶׁלִּפְנֵי חַג הַמּוֹלָד הִקְדִּישׁ עֲדָשִׁימוֹב לְלִמּוּד מַפַּת אַסְיָה וּלְרִשּׁוּם הֶעָרוֹת, וְאִלּוּ ווֹלוֹדְיָה הִסְתּוֹבֵב בַּחֲדָרִים עָצֵל וַעֲגַלְגַּל וְעַגְמוּמִי כְּמִי שֶׁעָקְצָה אוֹתוֹ דְּבוֹרָה וְלֹא אָכַל וְלֹא כְּלוּם.
פַּעַם אַחַת, כְּשֶׁהָיָה בַּחֲדַר הַיְּלָדִים, אֲפִלּוּ עָצַר לִפְנֵי הָאִיקוֹנָה, הִצְטַלֵּב וְאָמַר:
"אֵלִי, סְלַח לִי כִּי חָטָאתִי!
אֵלִי, שְׁמֹר עַל אִמִּי הָאֻמְלָלָה, הַמִּסְכֵּנָה!"
לִקְרַאת הָעֶרֶב פָּרַץ ווֹלוֹדְיָה בִּבְכִי.
לִפְנֵי הַשֵּׁנָה חִבֵּק אֲרֻכּוֹת אֶת אָבִיו, אֶת אִמּוֹ וְאֶת אַחֲיוֹתָיו.
קַטְיָה וְסוֹנְיָה הֵבִינוּ אֶת הַסִּבָּה לְהִתְנַהֲגוּתוֹ, וְאִלּוּ הַקְּטַנָּה, מָאשָׁה, לֹא הֵבִינָה דָּבָר וַחֲצִי דָּבָר, וְרַק כַּאֲשֶׁר הִבִּיטָה בַּעֲדָשִׁימוֹב, שָׁקְעָה בְּהִרְהוּרִים וְאָמְרָה תּוֹךְ אֲנָחָה:
"כְּשֶׁיֵּשׁ צוֹם, הָאוֹמֶנֶת אוֹמֶרֶת שֶׁצָּרִיךְ לֶאֱכֹל אֲפוּנָה וַעֲדָשִׁים."
מֻקְדָּם בַּבֹּקֶר שֶׁלִּפְנֵי הַחַג קָמוּ קַטְיָה וְסוֹנְיָה בְּשֶׁקֶט מִמִּטּוֹתֵיהֶן וְהָלְכוּ לִרְאוֹת אֶת הַנְּעָרִים בּוֹרְחִים לְאָמֵרִיקָה.
הֵן הִתְגַּנְּבוּ אֶל הַדֶּלֶת.
"אָז לֹא תִּסַּע?" שָׁאַל עֲדָשִׁימוֹב בְּכַעַס.
"תַּגִּיד לִי:
לֹא תִּסַּע?"
"אֱלֹהִים!" בָּכָה ווֹלוֹדְיָה חֲרִישִׁית.
"אֵיךְ אֶסַּע?
אֲנִי מְרַחֵם עַל אִמָּא שֶׁלִּי."
"אָחִי חִוֵּר הַפָּנִים, אָנָּא מִמְּךָ, סַע!
הֲרֵי הִבְטַחְתָּ שֶׁתִּסַּע, אַתָּה בְּעַצְמְךָ פִּתִּיתָ אוֹתִי, וְעַכְשָׁו, בָּרֶגַע שֶׁהִגִּיעַ הַזְּמַן לִנְסֹעַ, נִבְהַלְתָּ."
"אֲנִי… אֲנִי לֹא נִבְהַלְתִּי, אֲנִי… אֲנִי מְרַחֵם עַל אִמָּא שֶׁלִּי."
"תֹּאמַר לִי מִיָּד:
אַתָּה נוֹסֵעַ אוֹ לֹא?"
"אֶסַּע, אֲבָל… אֲבָל חַכֵּה.
מִתְחַשֵּׁק לִי לָגוּר קְצָת בַּבַּיִת."
"אִם כָּךְ, אֶסַּע לְבַד!" הֶחְלִיט עֲדָשִׁימוֹב.
"אֶסְתַּדֵּר גַּם בִּלְעָדֶיךָ.
הָעִקָּר שֶׁרָצִיתָ לָצוּד טִיגְרִיסִים, לְהִלָּחֵם!
אִם כָּךְ, הַחְזֵר לִי אֶת הַתַּחְמשֶׁת שֶׁלִּי!"
ווֹלוֹדְיָה פָּרַץ בִּבְכִי כֹּה מַר, שֶׁאַחֲיוֹתָיו לֹא עָמְדוּ בּוֹ וּפָרְצוּ גַּם הֵן בִּבְכִי.
שֶׁקֶט הִשְׂתָּרֵר.
"אָז לֹא תִּסַּע?" שָׁב עֲדָשִׁימוֹב וְשָׁאַל.
"אֶ… אֶסַּע."
"אָז תִּתְלַבֵּשׁ!"
וּכְדֵי לְשַׁכְנֵעַ אֶת ווֹלוֹדְיָה הִלֵּל עֲדָשִׁימוֹב אֶת אָמֵרִיקָה, שָׁאַג כְּטִיגְרִיס, שָׁרַק כָּאֳנִיַּת קִיטוֹר, קִלֵּל וְהִבְטִיחַ לָתֵת לוֹ אֶת כָּל הַשֶּׁנְהָב וְאֶת כָּל עוֹרוֹת הָאֲרָיוֹת וְהַטִּיגְרִיסִים.
בְּעֵינֵי הַבָּנוֹת, הַנַּעַר הָרָזֶה הַזֶּה עִם הַשֵּׂעָר הַזִּיפִי וְהַנְּמָשִׁים נִרְאָה אָדָם בִּלְתִּי רָגִיל וּמֻפְלָא.
הוּא הָיָה גִּבּוֹר הֶחְלֵטִי שֶׁאֵינוֹ יוֹדֵעַ פַּחַד, וְהוּא שָׁאַג כָּךְ שֶׁהָעוֹמֵד מֵעֵבֶר לַדֶּלֶת בֶּאֱמֶת הָיָה עָשׂוּי לַחְשֹׁב שֶׁזֶּהוּ טִיגְרִיס אוֹ אַרְיֵה.
כְּשֶׁהַבָּנוֹת חָזְרוּ לְחַדְרָן וְהִתְלַבְּשׁוּ, אָמְרָה קַטְיָה בְּעֵינַיִם מוּצָפוֹת דְּמָעוֹת:
"אָח, אֲנִי כָּל כָּךְ פּוֹחֶדֶת!"
עַד הַשָּׁעָה שְׁתַּיִם, כְּשֶׁיָּשְׁבוּ לַאֲרוּחַת צָהֳרַיִם, הָיָה שָׁקֵט, אֲבָל בִּשְׁעַת הָאֲרוּחָה הִתְבָּרֵר פִּתְאוֹם שֶׁהַנְּעָרִים אֵינָם בַּבַּיִת.
שָׁלִיחַ נִשְׁלַח לִבְדֹּק בִּמְגוּרֵי הַמְּשָׁרְתִים, בָּאֻרְוָה וּבַבִּיתָן שֶׁל הַפָּקִיד, אַךְ הֵם לֹא הָיוּ שָׁם.
שָׁלִיחַ נִשְׁלַח אֶל הַכְּפָר – וְגַם שָׁם לֹא נִמְצְאוּ.
גַּם אֶת הַתֵּה שָׁתוּ אַחַר כָּךְ לְלֹא הַנְּעָרִים, וּבְמַהֲלַךְ אֲרוּחַת הָעֶרֶב דָּאֲגָה הָאֵם מְאוֹד וַאֲפִלּוּ בָּכְתָה.
בַּלַּיְלָה שׁוּב נֶעֱרַךְ חִפּוּשׂ בַּכְּפָר, וַאֲנָשִׁים הָלְכוּ עִם פָּנָסִים אֶל הַנָּהָר.
אֱלֹהִים, אֵיזוֹ אַנְדְּרָלָמוּסְיָה נוֹצְרָה!
לְמָחֳרָת בַּבֹּקֶר הִגִּיעַ שׁוֹטֵר.
בַּחֲדַר הַהֲסָבָה נִכְתַּב מִסְמָךְ כָּלְשֶׁהוּ.
הָאֵם בָּכְתָה.
אַךְ הִנֵּה עָצְרָה לְיַד הַכְּנִיסָה מִזְחֶלֶת, וּשְׁלִישִׁיַּת הַסּוּסִים הַלְּבָנִים הֶעֶלְתָה אֵדִים.
"ווֹלוֹדְיָה הִגִּיעַ!" צָעַק מִישֶׁהוּ בֶּחָצֵר.
"אָדוֹן ווֹלוֹדִיצְ'קָה הִגִּיעַ!" צָוְחָה נָטַלְיָה וְרָצָה אֶל חֲדַר הַהֲסָבָה.
וְאִלּוּ מִילוֹרְד נָבַח בְּקוֹל בָּס:
"הַב!
הַב!"
הִתְבָּרֵר שֶׁהַנְּעָרִים נִתְפְּסוּ בָּעִיר, בָּאֵזוֹר הַמִּסְחָרִי, עָבְרוּ שָׁם מֵחֲנוּת לַחֲנוּת וְשָׁאֲלוּ אֵיפֹה מוֹכְרִים אֲבַק שְׂרֵפָה.
מִיָּד עִם כְּנִיסָתוֹ לַמְּבוֹאָה פָּרַץ ווֹלוֹדְיָה בִּבְכִי וְנָפַל עַל צַוָּארָהּ שֶׁל אִמּוֹ.
הַבָּנוֹת הִרְהֲרוּ בְּרַעַד וּבְאֵימָה בְּמָה שֶׁקָּרָה זֶה עַתָּה, שֶׁכֵּן שָׁמְעוּ אֶת אַבָּא מוֹבִיל אֶת ווֹלוֹדְיָה וְאֶת עֲדָשִׁימוֹב לַחֲדַר הָעֲבוֹדָה שֶׁלּוֹ וּמַאֲרִיךְ שָׁם בְּשִׂיחָה עִמָּם;
גַּם אִמָּא דִּבְּרָה וּבָכְתָה.
"אֵיךְ אֶפְשָׁר כָּכָה?" דִּבֵּר אַבָּא אֶל לִבָּם.
"אִם חַס וְחָלִילָה יִתְגַּלֶּה הָעִנְיָן בַּגִּימְנַסְיָה, יָעִיפוּ אֶתְכֶם.
תִּתְבַּיֵּשׁ לְךָ, אָדוֹן עֲדָשִׁימוֹב!
לֹא נָאֶה לְהִתְנַהֵג כָּךְ!
אַתָּה עוֹמֵד מֵאֲחוֹרֵי כָּל זֶה, וַאֲנִי מְקַוֶּה שֶׁהוֹרֶיךָ יַעֲנִישׁוּ אוֹתְךָ.
אֵיךְ אֶפְשָׁר כָּכָה!
אֵיפֹה יְשַׁנְתֶּם?"
"בְּתַחֲנַת הָרַכֶּבֶת!" הֵשִׁיב עֲדָשִׁימוֹב בְּגַאֲוָה.
אַחַר כָּךְ הֻשְׁכַּב ווֹלוֹדְיָה בַּמִּטָּה וּלְרֹאשׁוֹ הֻצְמְדָה מַגֶּבֶת סְפוּגָה בְּחֹמֶץ.
מִבְרָק נִשְׁלַח, וּלְמָחֳרָת הִגִּיעָה גְּבֶרֶת, אִמּוֹ שֶׁל עֲדָשִׁימוֹב, וְלָקְחָה אֶת בְּנָהּ הַבַּיְתָה.
כְּשֶׁעֲדָשִׁימוֹב עָזַב, הָיוּ פָּנָיו קְשׁוּחוֹת וְגַאַוְתָנִיּוֹת, וּבְשָׁעָה שֶׁנִּפְרַד מֵהַבָּנוֹת, לֹא אָמַר מִלָּה, רַק לָקַח מִקַּטְיָה מַחְבֶּרֶת וְכָתַב לָהּ לְמַזְכֶּרֶת:
"מוֹנְטִיהוֹמו טֹפֶר הַנֵּץ".
*דימוי:
טליה בר מרוב רעב הפכה קנאתנו קהה ורצוצה, ככל שאר הרגשות שלנו.
לא היה לנו כוח להרגיש, או כוח לחפש עבודה קלה יותר, ללכת, לשאול, לבקש… קינאנו רק באלה ששהו איתנו בעולם הזה, אלה שהצליחו לקבל עבודה משרדית, בבית-חולים, באורווה – שם לא נדרשו שעות של עבודה גופנית, שכּל שלטי החזית על כל שער שיבחו כסמל הנאמנות והגבורה.
בקיצור, קינאנו רק בשֶסְטָקוֹב.
רק דבר-מה חיצוני היה מסוגל להוציא אותנו מהאדישות ולנער מעלינו את המוות שזחל והתקרב.
רק כוח חיצוני, לא פנימי.
בפנים הכול היה סחוט, ריק, לא היה אכפת לנו מכלום, ולא תכנַנו תוכניות לעתיד רחוק מהמחר.
גם עכשיו – רציתי ללכת לצריף, לשכב על הדרגש, אבל המשכתי לעמוד על סף חנות המצרכים.
בחנות הזאת היו רשאים לקנות רק מי שנשפטו על פשעים אזרחיים או גנבים מוּעדים שלא היו "אויבי העם".
לא היה לנו מה לחפש שם, אבל לא היה אפשר להסיר מבט מכיכרות הלחם שצבעם שוקולד.
ריחו המתוק והכבד של הלחם הטרי דגדג את הנחיריים – הריח היה כה עז, עד שראשנו הסתחרר.
ואני עמדתי, בלי לדעת מתי אמצא כוחות לחזור אל הצריף, ונעצתי מבט בלחם.
ואז שֶסטָקוֹב קרא לי.
את שסטקוב הכרתי עוד כשהייתי על ה"אדמה הגדולה", בכלא בּוּטִירְקי:
חלקנו את אותו התא.
חברות לא היתה שם, רק היכרות.
במכרה שסטקוב לא עבד בחציבה.
הוא היה מהנדס-גיאולוג ומינו אותו לעבוד במחקר גיאולוגי, במשרד, כפי הנראה.
בר-המזל כמעט שלא בירך לשלום את ידידיו ממוסקבה.
לא נעלבנו – מי יודע אֵילוּ הוראות קיבל.
איש איש לעצמו וכולי.
"תעשן," אמר שסטקוב והושיט לי קרע עיתון שבו פיזר טבק והצית גפרור.
גפרור אמיתי… עישנתי.
"אני צריך לדבר איתך," אמר שסטקוב.
"איתי?"
"כן."
הלכנו אל מאחורי הצריפים והתיישבנו על דופן של פיר חציבה ישן.
רגלַי מיד הפכו כבדות, אבל שסטקוב נדנד בעליזות בנעלי המדים החדשות שלו, שהדיפו ריח שומן דגים קל.
מכנסיו המופשלים גילו גרביים משובצות.
סקרתי את רגליו של שסטקוב בהתפעלות כנה ואפילו במעין גאווה:
לפחות אחד מהתא שלנו לא גורב חותלות.
הקרקע תחתינו רעדה מפיצוצים עמומים – פועלי משמרת הלילה עיבדו את האדמה.
אבנים זעירות רשרשו ונפלו לרגלינו, אפורות ובלתי-נראות, כמו ציפורים.
"בוא נתרחק," אמר שסטקוב.
"אל תדאג, זה לא יהרוג אותך.
הגרביים שלך לא ייפגעו."
"לא בגלל הגרביים," אמר שסטקוב והושיט אצבעו אל האופק.
"איך אתה מתייחס לכל זה?"
"נמוּת, כנראה," אמרתי.
פחות מכול רציתי לחשוב על זה.
"לא, אני לא מסכים למות."
"אז?"
"יש לי מפה," אמר ברפיון שסטקוב.
"אקח עובדים, אקח אותך ונצא לכיוון 'המעיינות השחורים' – זה במרחק חמישה-עשר קילומטרים מכאן.
אשיג אישור יציאה.
נלך אל הים.
מסכים?"
הוא סיפר את כל זה בשוויון נפש נחפז.
"ובים?
נשחה?"
"לא משנה.
חשוב להתחיל.
אני לא יכול לחיות כך.
'עדיף למות בעמידה מאשר לחיות על הברכיים'," הכריז שסטקוב חגיגית.
"מי אמר את זה?"
המשפט באמת נשמע מוכר.
אבל לא היה בי כוח להיזכר מי אמר אותו ומתי.
כל הקשור לספרים, הכול נשכח.
לא האמַנו עוד למילה הכתובה.
הפשלתי את מכנסַי והצגתי את פצעי הצפדינה האדומים.
"בדיוק, תרפא אותם ביער," אמר שסטקוב.
"עם תותי יער, זה ויטמינים.
אני אוביל, אני מכיר את הדרך.
יש לי מפה…" עצמתי עינַי וחשבתי.
ישנן שלוש דרכים מכאן לים, וכל אחת מהן – אורכהּ כחמש-מאות קילומטרים, לא פחות.
לא רק אני, אלא גם שסטקוב לא יגיע.
אולי הוא לוקח אותי כמזון לדרך?
מובן שלא.
אבל מדוע הוא משקר?
הוא יודע זאת לא פחות טוב ממני.
לפתע שסטקוב הבהיל אותי – היחיד מאיתנו שעובד בהתאם למקצועו.
מי סידר לו את העבודה ובאיזה מחיר?
על כל זה צריך לשלם.
בדם של אחר, בחייו של אחר… "אני מסכים," אמרתי ופקחתי את עינַי.
"אבל אני צריך מזון לפני היציאה לדרך."
"כן, יופי, יופי.
בטח שאתה צריך לאכול.
אביא לך… קופסאות שימורים.
אצלנו הרי אפשר…" קופסאות שימורים רבות יש בעולם – בשר, דגים, פירות, ירקות… אך הנפלאות מכולן – החלביות, חלב ממותק.
ודאי שאין צורך לשתות אותו עם מים רותחים.
צריך לאכול אותו בכפית או למרוח אותו על לחם, או לגמוע לאט-לאט, ישר מן הקופסה, לאכול באיטיות ולהביט כיצד מצהיב הזרם הנוזלי הבהיר וכיצד נדבקים אל הקופסה כוכבי סוכר… "מחר," אמרתי חנוק מאושר, "חלב ממותק…" "בסדר, בסדר.
חלב ממותק." ושסטקוב הלך.
חזרתי אל הצריף, נשכבתי ועצמתי את עינַי.
לא היה לי קל לחשוב.
היה זה מעין תהליך גופני – גשמיות המבנה הפסיכולוגי שלנו נתגלתה לי לראשונה במלוא חוצפתה, במלוא מוחשיותה.
כאב לי לחשוב.
אבל הייתי מוכרח לחשוב.
הוא יקבץ אותנו למטרת בריחה ויסגיר אותנו, זה ברור לחלוטין.
הוא ישלם על עבודתו המשרדית בדמנו, בדמי.
או שיהרגו אותנו שם ב"מעיינות השחורים" או שיחזירו אותנו חיים וישפטו – יוסיפו לנו עוד חמש-עשרה שנים.
הרי לא ייתכן שהוא לא יודע שאין דרך לצאת מכאן.
אבל החלב, החלב הממותק… נרדמתי, ובחלום הרעֵב והקרוע שלי ראיתי את קופסת החלב הממותק של שסטקוב, את הקופסה האיומה שצבע המדבקה שלה כחול-מעונן.
הקופסה הגדולה, הכחולה כשמי לילה, היתה מנוקבת באלפי מקומות והחלב הגיח וניתז בקילוח רחב כשביל החלב.
והגעתי בקלות, בידיי המושטות, אל השמיִם ואכלתי את החלב הסמיך, המתוק, הכוכבי.
אינני זוכר מה עשיתי באותו היום וכיצד עבדתי.
חיכיתי וחיכיתי עד שהשמש תטה מערבה, עד שיצהלו הסוסים אשר מזהים טוב יותר מבני האדם את קץ יום העבודה.
צפירה צרודה נשמעה וניגשתי אל הצריף שהתגורר בו שסטקוב.
הוא חיכה לי על הסף.
כיסי אפודתו בלטו.
ישבנו אל שולחן גדול ורחוץ בצריף, ושסטקוב שלף מכיסיו שתי קופסאות של חלב ממותק.
בקצה הגרזן ניקבתי קופסה.
קילוח סמיך ולבן ניתז על המכסה ועל היד שלי.
"היית צריך לנקב עוד חור, לאוויר," אמר שסטקוב.
"לא נורא," אמרתי, וליקקתי את אצבעותי המלוכלכות והמתוקות.
"תנו לו כפית," אמר שסטקוב, ופנה אל העובדים שהקיפו אותנו.
עשר כפיות מבריקות, מלוקקות עד בוהק הושטו מעל לשולחן.
כולם עמדו והביטו כיצד אני אוכל.
לא היה בכך חוסר נימוס או רצון חבוי להתכבד.
איש מהם אף לא קיווה שאחלוק איתו את החלב.
לא נשמע דבר שכזה – העניין במזונו של הזולת היה משולל חמדנות.
ידעתי כי אי-אפשר שלא להביט במזון הנעלם בפיו של אחר.
התמקמתי בנוחות ואכלתי את החלב בלי לחם, גומע תדיר מים קרים.
אכלתי את שתי הקופסאות.
הקהל פנה לדרכו – ההצגה הסתיימה.
שסטקוב הביט בי בהבנה.
"אתה יודע מה," אמרתי, מלקק את הכפית בקפידה.
"התחרטתי.
לכו בלעדַי."
שסטקוב הבין ויצא, בלי לומר מילה.
היתה זו כמובן, נקמה חסרת ערך, חלשה, כמו כל רגשותי.
אבל מה עוד יכולתי לעשות?
להזהיר את האחרים?
לא הכרתי אותם.
אבל הייתי צריך להזהיר – שסטקוב הספיק לשכנע חמישה.
בתוך שבוע הם ברחו, שניים מהם נרצחו לא רחוק מ"המעיינות השחורים", שלושה מהם נשפטו כעבור חודש.
תיקו של שסטקוב זכה לטיפול מיוחד:
זמן קצר לאחר מכן לקחו אותו, וכעבור חודש פגשתי אותו במכרה אחר.
הוא לא קיבל הארכת מאסר על נסיון הבריחה – ההנהלה שיחקה איתו בלי רמאות, והלוא היה יכול לקרות גם אחרת.
הוא עבד במחקר גיאולוגי, היה מגולח ושבע, וגרביו המשובצות נותרו ללא פגם.
הוא לא בירך אותי לשלום, לשווא:
שתי קופסאות של חלב ממותק אינן עניין כה גדול בסופו של דבר… [1956] אני אדם מגוחך.
הם קוראים לי עכשיו משוגע.
כינוי זה עשוי היה להתפרש כהעלאה בדרגה, לולא נותרתי עבורם אותו מגוחך כקודם.
אבל עכשיו כבר אינני כועס, עכשיו הם כולם חביבים עלי, ואפילו כאשר הם צוחקים לי – גם אז איכשהו חביבים הם עלי במיוחד.
אני עצמי הייתי יכול להצטרף לצחוקם, לא עלי כמובן, אלא מאהבה אליהם, אלמלא היה עצוב כל-כך להביט בהם.
עצוב משום שאינם יודעים את האמת, ואילו אני יודע.
אוֹח, כמה קשה ליחיד לדעת את האמת!
אבל הם אינם מבינים זאת, לא, אינם מבינים.
קודם סבלתי מאוד מכך שנחשבתי למגוחך.
לא נחשבתי, אלא הייתי.
תמיד הייתי מגוחך, ואני יודע זאת אולי מעצם יום הולדתי.
מכל מקום, מאז היותי בן שבע ידעתי שאני מגוחך.
אחר-כך למדתי בבית-הספר, ואחר-כך באוניברסיטה, ומה אם כן?
– ככל שהרביתי ללמוד, כן השכלתי לדעת שאני מגוחך.
וכך אפוא כל המדע האוניברסיטאי לא נועד בסופו של דבר אלא להוכיח ולהבהיר לי, ככל שהתעמקתי בו, שאני מגוחך.
בדומה למה שאירע בלימודים אירע בחיים.
שנה-שנה גדלה והתעצמה בי הכרתי שמראִי מגוחך מכל בחינה שהיא.
התבדחו עלי הכול ותמיד.
אבל איש מהם לא ידע ולא ניחש שאם יש מישהו בארץ היודע יותר מכול שאני מגוחך, הרי זה אני עצמי.
והנה היה בכך עלבון רב, באי ידיעתם זאת, אבל כאן האשמה הייתה כולה בי:
תמיד הייתי כה גאה, עד שלעולם, בעד כל הון שבעולם, לא רציתי להודות בכך בפני איש.
גאווה זאת גדלה בי במרוצת השנים, ואילו קרה המקרה והייתי מואיל להתוודות באקראי לפני מי שלא יהא כי אני מגוחך, הרי דומני שעל אתר, באותו הערב עצמו, הייתי מרסק את ראשי באקדח.
הו, עד מה סבלתי בנעורי מחשש שלא אחזיק מעמד, ולפתע, איכשהו, אגלה זאת בעצמי לחברים.
אבל משהפכתי לאיש צעיר, ומשנתבררה לי מדי שנה בשנה ביתר תוקף איכותי הנוראה, משום מה נעשיתי יותר רגוע.
אכן משום מה, ועד עצם היום הזה אינני מסוגל להסביר מדוע.
ייתכן כי מפני שבנפשי נתגדל עצב נורא בתנאים מסויימים שהיו כבר למעלה מכוח סבלי:
דהיינו, הגעתי לכלל מסקנה שבעולם הכול היינו-הך.
מוקדם מאוד התחלתי לחוש בזאת, אבל השכנוע המלא בא בשנה האחרונה, כמו לפתע פתאום.
פתאום הרגשתי כי היינו-הך לי אם יתקיים העולם, או אם בשום מקום לא יהיה שום דבר.
התחלתי לשמוע ולחוש בכל ישותי כי שום דבר אינו קיים בחיי.
תחילה דימיתי שלעומת זה היה קיים הרבה לפני כן, אבל אחר-כך נוכחתי שגם קודם לא היה כלום, ורק נדמָה שיש.
אט-אט השתכנעתי שלעולם לא יהיה כלום.
אזי חדלתי פתאום לכעוס על אנשים וכמעט חדלתי להבחין בהם.
אמת, זה התגלה אפילו בזוטות של כלום:
למשל, קרה שהלכתי ברחוב ונתקלתי באנשים.
ולא משום שהייתי שקוע במחשבות:
על מה היה לי לחשוב?
חדלתי אז לחשוב לחלוטין:
היה לי היינו-הך.
לא שהייתי לי תשובה לכל השאלות;
אוֹה, לא פתרתי ולוּ אחת מהן, ועד מה רבות היו!
אבל נעשה היינו-הך, וכל השאלות רחקו ונגוזו.
והנה, זה היה רק לאחר שכבר נתוודעתי לאמת, ונתוודעתי לה בנובמבר שעבר, בדיוק בשלושה בנובמבר, ומאז זכור לי כל הרף רגע שלי.
היה זה בערב קודר, קודר ביותר, ככל שעשוי להיות.
חזרתי אז הביתה בשעה אחת-עשרה בערב, ואכן, זכור לי כי חשבתי אז שלא יעלה על הדעת זמן קודר מזה.
אפילו מן הבחינה הפיסית.
גשם ירד כל היום, והיה זה גשם קר וקודר מאין כמותו, ואפילו איכשהו גשם איום, אני זוכר זאת בתחושת איבה גלויה לבני-אדם.
וכאן פתאום, בשעה אחת-עשרה, פסק, והתחילה לחות נוראה, כבדה יותר וקרה יותר מאשר בשעת הגשם.
מכל עבר התאדה מין אד, מכל אבן מרצפת, ומכל סמטה אם הצצת לעומקה מן הרחוב ככל שעינך משגת.
דימיתי פתאום שאם יכבה אור-הגז סביב, יהיה הכול מעודד יותר, ואילו באור-הגז הכול נוּגֶה ללב יותר מפני שהוא מאיר כל זאת.
אני ביום הזה לא אכלתי כמעט כלום, ומשעת-ערב מוקדמת ישבתי אצל מהנדס אחד שעמו הסבו עוד שני ידידים.
שתקתי כל הזמן, והסתבר שנמאסתי עליהם.
הם דנו במשהו שנוי במחלוקת, ופתאום אפילו התרתחו.
אבל ניכר שהיה להם היינו-הך.
ראיתי זאת.
הם התרתחו סתם כך.
פתאום אמרתי להם:
"רבותי, הלא בעצם היינו-הך לכם." הם לא נעלבו, אלא פרצו בצחוק עלי.
זאת משום שאמרתי מה שאמרתי בלי שום כוונה לנזוף בהם, ופשוט משום שהיה לי היינו-הך.
הם אף נוכחו לדעת שהיינו-הך לי, ולבם עלץ.
כשנתתי דעתי ברחוב על אור-הגז, הצצתי בשמים.
השמים היו קודרים מאוד, אבל אפשר היה להבחין בבירור בקרעי-עננים, וביניהם בכתמים שחורים של תהום רבה.
פתאום הבחנתי באחד הכתמים הללו בכוכב זעיר, ומבטי רותק אליו.
זאת משום שכוכב זעיר זה עורר בי מחשבה:
בלילה הזה החלטתי להתאבד.
החלטתי על כך בתוקף עוד לפני חודשיים, וככל שהייתי עני, קניתי אקדח משובח, ובאותו היום עצמו טענתי אותו.
אבל חלפו כבר חודשיים, ועוד מונח במגירה;
כי היה לי היינו-הך כדי כך, שרציתי לבסוף להמתין לרגע שבו לא יהיה לי כה היינו-הך.
למה כך – אינני יודע.
ובזה האופן, בחודשיים אלה, בשובי הביתה מדי לילה, חשבתי שאירֶה בעצמי.
המתנתי בלא הרף לָרגע.
כוכבון זה נטע בי את המחשבה, והנחתי כי זה יהיה בהחלט הלילה.
ומדוע נטע בי הכוכבון את המחשבה – אינני יודע.
והנה, כשהבטתי בשמים, תפסה במרפקי פתאום הילדה הזאת.
הרחוב היה כבר ריק, ואיש כמעט כבר לא היה בו.
במרחק-מה ישן עגלון במרכבתו.
הילדה הייתה כבת שמונה, במטפחת לראשה ובשמלונת בלבד לגופה, כולה רטובה.
אך מה שנחקק בזיכרוני היו נעליה הרטובות הבלויות, ואף עכשיו אני זוכרן.
הן במיוחד משכו את מבטי.
היא התחילה פתאום לטלטל את מרפקי ולקרוא לי.
לא בכתה, אבל איכשהו, במקוטע, פלטה אֵילו מלים שלא יכלה להגות כראוי מפני שרעד דק צימרר את כל כולה.
היא הייתה משום-מה אחוזת-אימה, וצעקה נואשות:
"אמא'לה!
אמא'לה!" הפניתי אליה את פנַי אך לא אמרתי מלה, והמשכתי ללכת.
אבל היא רצה אחרי ומשכה בשרוולי, ובקולה צִלצל אותו צליל שאצל ילדים נפחדים מאוד מעיד על יאוש.
אני מכיר צליל זה.
אף כי לא הוסיפה מלה, הבנתי שאמא שלה איפשהו גוססת, או שמשהו אירע לה, והיא רצה לרחוב לקרוא למישהו, למצוא דבר-מה שיעזור לאמה.
אבל לא הלכתי אחריה.
אדרבה, צצה בראשי פתאום מחשבה לגרש אותה.
תחילה אמרתי לה למצוא שוטר.
אך היא פתאום שילבה ידיה, ומתייפחת ומתנשמת הלכה לצִדי ולא הניחה לי.
אזי רקעתי ברגלי וצעקתי עליה.
היא קראה רק "אדון, אדון!…" אבל פתאום זנחה אותי וחצתה חיש את הרחוב:
שם נראה גם כן איזה עובר-אורח, והיא, כמסתבר, פנתה ממני ועטה עליו.
עליתי במדרגות לקומתי החמישית.
אני גר בנפרד.
אינני דייר משנה אצל בעל-דירה.
יש לי חדר באכסניה.
החדר עלוב וקטן, והחלון קמור, משותף לעליית הגג.
יש לי ספה מצופה שעוונית, שולחן שעליו ספרים, שני כיסאות, וכיסא נוח, ישן שבישן, אבל עמוק ובעל מסעד גבוה, כמין כורסה.
התיישבתי, הדלקתי נר, והתחלתי לחשוב.
בסמוך, מעבר למחיצת הקיר, חגגה מהפכת סדום.
היא נמשכה אצלם מאז שלשום.
התגורר שם סרן בדימוס, היו אצלו אורחים – שישה אנשים עליזים, שתו וודקה ושיחקו 'שטוס' בקלפים ישנים.
בלילה שעבר הייתה שם קטטה, וידוע לי ששניים מהם משכו ממושכות זה בשערו של זה.
בעלת האכסניה רצתה להתלונן, אבל היא פוחדת פחד-אימים מן הסרן.
דיירים נוספים אצלנו בחדרים השכורים – כל כולם אינם אלא גברת אחת גוצה ורזה, אשת קצין-צבא.
הגיעה לכאן עם שלושה פעוטות.
גם היא וגם ילדיה פוחדים מן הסרן פחד מוות, וכל הלילה רועדים ומצטלבים, והפעוט ביותר לקה מרוב פחד באיזה התקף.
סרן זה, ידוע לי בבירור, מעכב בשדרות נייבסקי עוברים ושבים ומבקש נדבה.
לשירות אין מקבלים אותו, אבל דבר מוזר (הלא לשם כך אני מספר זאת), במשך כל חודש שבתו של הסרן אצלנו, לא עורר הוא בי שום עגמת-נפש.
בשעת הכרותנו קדתי לו, כמובן, ואילו הוא עצמו חש משועמם בחברתי למן היום הראשון.
אולם כמה שלא יצעקו שם מעבר למחיצה, כמה שלא יהיה מספרם – לי תמיד היינו-הך.
אני יושב כל הלילה ואכן לא שומע אותם, כדי כך אני שוכח אותם.
הלא בלילות אינני ישן עד עצם עלות השחר, והרי זה נמשך שנה תמימה.
אני יושב כל הלילה אל השולחן בכורסה, ואינני עושה כלום.
ספרים אני קורא רק ביום, יושב ואפילו לא חושב, אלא כך, איזה הרהורים מִדמדמים, אני קורא להם דרור.
הנר בלילה מתכלה כולו.
ישבתי מַדמים אל השולחן, הוצאתי את האקדח, הנחתיו לפנַי.
כשהנחתי, זכור לי, שאלתי את עצמי:
"האמנם כך?" ובהחלט השבתי לעצמי:
"כך." כלומר, אירֶה בעצמי.
ידעתי בבירור שבלילה הזה אתאבד, אבל כמה זמן אשב ליד השולחן עד לאותו הרגע – זאת לא ידעתי.
ואכן, הייתי מתאבד כמובן, לולא אותה ילדה.
אתם רואים;
אמנם היה לי היינו-הך, אבל כאב, למשל, חשתי.
כשהיכה אותי מישהו, הרגשתי כאב.
כך בדיוק בתחום המוסרי:
כשהתרחש משהו מצער מאוד, חשבתי צער כפי שהרגשתי בעת שלא היה לי הכול היינו-הך.
ואכן, חשתי צער אותו לילה, ובהחלט היה עלי לעזור לפעוט במצוקה.
למה אפוא לא עזרתי לילדה?
בשל רעיון אחד שהופיע אז בראשי:
בשעה שהיא משכה בשרוולי וקראה לעזרתי, צצה לפני פתאום שאלה שלא יכולתי לפתור.
שאלה בטלה, אבל אני התרגזתי.
התרגזתי בשל אותה מסקנה שאם כבר החלטתי הלילה הזה להתאבד, מכאן שכל דבר בעולם חייב עכשיו, יותר מאשר אי-פעם, להיות היינו-הך עבורי.
בעבור מה אפוא חשתי פתאום שלא הכול היינו-הך בשבילי, ואני מרחם על הילדה?
זכור לי שריחמתי עליה מאוד, אפילו עד כדי איזה כאב מוזר, ולגמרי לא סביר במצבי.
אמת, אין ביכולתי למסור טוב יותר אותה תחושה חולפת שלי, אבל התחושה נמשכת גם בבית, כשהתיישבתי כבר אל השולחן, והייתי נרגז מאוד, כפי שלא הייתי מזמן.
המחשבות תכפו ובאו בזו אחר זו.
הלך והתברר לי שאם עודני בנאדם ולא אפס, וכל עוד שאינני הופך לאפס, הריני חי, ועקב כך אני יכול לסבול, להתרגש, ולחוש בושה על מעללי.
לו יהיה כן.
אבל אם אהרוג את עצמי, למשל, בתוך שעתיים, אז מה לי ולילדה, ומה נוגעים לי אז הבושה וכל העולם כולו?
אני הופך לאפס, לאפס מוחלט.
והאמנם הידיעה שמייד אחדל להתקיים לחלוטין, ומשמע ששום דבר לא יתקיים, לא יכלה אכן להיות לה השפעה כלשהי על רגש החמלה לילדה, ועל רגש הבושה שלאחר מעשה-השפלות שלי?
הלא משום כך רקעתי ברגלי וצעקתי בקול פראי על הילדה האומללה, כלומר, "לא זו בלבד שאינני חש חמלה, אלא אני אף מסוגל לעולל מעשה שפלות בלתי אנושי, באשר בתוך שעתיים הכל יכבה." התאמינו כי אכן משום כך צעקתי?
אני כעת כמעט משוכנע בכך.
נראה לי בבירור שהחיים והעולם תלויים בי איכשהו עכשיו.
אפשר לומר אפילו כך – שהעולם עכשיו נברא איכשהו למעני בלבד:
אירה בעצמי, והעולם יחדל להיות, לכל הפחות עבורי.
שלא לדבר על כך כי ייתכן שאכן לא יתקיים לשום איש אחרי.
וכל העולם, כשאך תכבה הכרתי, יכבה עמד מייד, כחזיון-שווא, כשייך להכרתי בלבד, ויתבטל, באשר ייתכן שכל העולם הזה וכל האנשים הללו הרי הם אני ואין בלתי.
זכור לי כשישבתי והרהרתי בחנתי את השאלות החדשות האלו הנדחקות ובאות בזו אחר זו מאיזו זווית ראייה אחרת, ואכן חדשה.
למשל, עלתה בדעתי פתאום מין מחשבה משונה, שאילו חייתי קודם על הירח, או על המאדים, ואילו הייתי מעולל שם איזה תעלול מחפיר ומשפיל ביותר ככל שאפשר להעלות בדמיון, ובגינו הייתי מבוזה ומגודף כפי שאפשר רק לחוש ולתאר לעתים בסיוטי-חלום בלבד, ואילו נמצאתי אחר-כך על הארץ והייתי ממשיך לשמור בזיכרוני מה שעוללתי על הפלנטה האחרת, ולבד מזאת הייתי יודע שלשם כבר לא אחזור לעולם – אזי, בהביטי מן הארץ אל הירח, האם יהיה לי היינו-הך, או לא?
שאלות בטלות ומבוטלות, שכן האקדח היה מונח לפני, וידעתי בכל ישותי שזה אמור לקרות.
אבל הן, השאלות, הכאיבו לי והרגיזו אותי.
כבר איכשהו לא יכולתי למות עכשיו בלא לפתור קודם משהו.
במלה אחת, הילדה הזאת הצליחה אותי, מפני שבשאלות הרחקתי מעלי את הירייה.
אצל הסרן גם כן אגב כך החל הכול להירגע:
הם סיימו את משחק-הקלפים, התכוננו לישון, ועד כה וכה החליפו קללות.
הנה, כאן נרדמתי פתאום בכורסה אצל השולחן, דבר שמעולם לא קרה לי קודם.
נרדמתי בלא להרגיש כלל.
החלומות כידוע הם דבר מוזר מאוד מאוד:
האחד מופיע בבהירות נוראה, בפרטי פרטים של מלאכת מחשבת, ואילו בשני הנך מדלג, למשל, כמו בלא להבחין כלל, דרך המרחב והזמן.
חלומות, מסתבר, כפופים לא לשכל אלא למאוויים, לא לראש אלא ללב.
ואגב כך, איזה מעשים ערמומיים מעוללת לפעמים מחשבתי בחלום!
ובינתיים מתחוללים בחלום דברים שאינם נתפסים כלל.
אחי, למשל, נפטר לפני חמש שנים.
לפעמים אני רואה אותו בחלום;
הוא נוטל חלק במעשי, לשנינו יש עניין רב בהם, ועם זאת, הלא אני יודע וזוכר לחלוטין במשך כל המשכו של החלום, שאחי מת ונקבר.
איך זה שאינני משתומם כי על אף היותו מת, בכל זאת הוא כאן לידי, וטורח אתי?
מדוע תבונתי משמיטה לחלוטין כל זאת?
אבל די.
אני חוזר לחלומי.
אכן, נחלם לי אותו חלום, חלומי מן השלושה בנובמבר!
הם מקניטים אותי עכשיו בכך שהיה זה חלום ותו לא.
אבל האין זה היינו-הך אם חלום או לא חלום גילה לי את האמת?
שהרי אם הערת פעם את האמת וראית אותה, הלא אתה יודע שהיא האמת, ואין, ולא תתכן אחרת, בין אם בשינה או בהקיץ.
נו, שיהיה חלום שיהיה.
אך החיים הללו שהנכם כה מהללים, רציתי לכתבותם בהתאבדות, ואילו חלומי שלי, חלומי שלי – הו, הוא עורר בי חיים חדשים, בלתי רגילים, חיים עצומים, אדירים!
שמעו.
אמרתי שנרדמתי בבלי משים, ואפילו אכישהו המשכתי לשקול בדעתי אותן מחשבות.
פתאום נחלם לי שאני לוקח את האקדח, ובשבתי – אני מכוונו ישר ללב.
ללב ולא לראש.
והלא קודם גמרתי אומר לירות בהחלט בראשי, ובעצם ברקה הימנית.
בכווני ללב, חיכיתי רגע או שניים, והנר, השולחן, והקיר למולי, זזו פתאום והתנועעו.
אני יריתי חיש.
בעת חלום הנכם נופלים לפעמים ממרומים, או שוחטים אתכם, או מכים, אבל אף פעם אינכם חשים כאב, אלא אם אכן עולה בידכם איכשהו לפגוע בעצמכם במיטה.
כאן אתם חשים כאב, וכמעט תמיד הנכם מתעוררים מן הכאב.
כך אף בחלום שלי;
לא חשתי כאב, אבל נדמה לי שבירייה הכול נרעד והצטמרר בתוכי, והכול כבה פתאום ונעשה חשוך נורא.
כאילו הפכתי עיוור ואילם.
והנה אני שוכב על משהו קשה המתוח מתחתי, אינני רואה כלום ואינני יכול לעשות ולו תנועה קטנטונת.
סביבי צעקות.
הסרן מרעים בקול הבאס שלו, בעלת-הבית צווחת, ופתאום שוב הפסקה, והנה נושאים אותי בארון-מתים סגור, ואני חש בטלטולי הארון, ומהרהר בזאת, ולפתע, בפעם הראשונה מפתיע אותי רעיון שהלא מתתי, מתתי לחלוטין, אני יודע זאת, ואיני מטיל ספק, אינני רואה ואינני זז, ובתוך כך אני מרגיש וחושב.
אך במהרה אני משלים עם הדבר, וברגיל, כמו בחלום, אני מקבל את המציאות בלא ערעור.
והנה קוברים אותי באדמה.
הכול הולכים לדרכם, אני בודד, בודד לחלוטין.
אינני זז.
תמיד, כשתיארתי לעצמי קודם, בהקיץ, את קבורתי, עלי לומר שאל הקבר חיברתי בצם רק את התחושה האחת של טחב וקור.
וכך גם עכשיו הרגשתי שקר לי מאוד, במיוחד בקצות אצבעות-הרגליים, אבל יותר מזה לא חשתי כלום.
שכבתי, ומוזר – לא יִחלתי לכלום.
קיבלתי בלא טרוניות שלמֵת אין לְמה לצפות.
אבל היה טחב.
אינני יודע כמה זמן חלף – שעה, או כמה ימים, או ימים רבים.
אבל הנה פתאום על עינִי השמאלית, הסגורה, נפלה, מחלחלת מגג הקבר, טיפת-מים.
אחריה, כעבור רגע – שנייה, ולאחריה, כעבור רגע – שלישית, וכן הלאה וכן הלאה, כולן מדי רגע.
התמרמרות עמוקה הציתה פתאום את לבי, וחשבתי בו פתאום כאב פיסי.
"זה הפצע שלי – חלפה בי מחשבה – זאת הירייה, שם הכדור…" והטיפּה ממשיכה ומטפטפת מדי רגע על עינִי העצומה.
ולפתע קראתי – לא בקול, כי הייתי חסר-תנועה, אלא בכל מהותי – אל הכוח האחראי לכל מה שהתרחש בי:
– תהיה אשר תהיה, אך אם הנך קיים, ואם קיים משהו נבון יותר ממה שמתרחש כאן, אזי הנח לו להיות כאן.
אם הנך נוקם בי על ההתאבדות המטופשת שלי באמצעות קיומי השפל ונטול-הטעם לאחר המוות, להווי ידוע לך אפוא ששום עינוי שבעולם אשר עלול להיגזר עלי לא ישווב לאותו הבוז שארחש חרש ולוּ עינויי יימשכו מיליוני שנים!…
קראתי קריאתי והדממתי.
רגע תמים כמעט נמשכה הדממה העמוקה, ואף כי עוד טיפה נוספת נפלה, ידעתי, ידעתי והאמנתי לאין גבול ולאין ערעור, שבהחלט ישתנה עכשיו הכול.
והנה פתאום נפתח קברי.
כלומר, אינני יודע אם נחפר ונפתח, אבל נלקחתי ידי איזה יצור אפל ובלתי ידוע, ושנינו מצאנו את עצמנו במרחב.
פתאום חזרה אלי ראייתי:
היה לילה עמוק, ומעולם, מעולם לא הייתה עוד אפלה שכזאת!
נישאנו במרחב כבר הרחק מן הארץ לא שאלתי דבר את זה הנושא אותי.
הייתי יהיר.
שכנעתי את עצמי שאינני מפחד, והתמוגגתי מהתפעלות למחשבה שאינני מפחד.
איני זוכר כמה זמן נישאנו במרחב, ואינני יכול לתאר זאת לפניכם:
הכול התרחש כפי שבדרך כלל מתרחשים דברים בחלום בעת שמדלגים מבעד למרחב ולזמן ומבעד לחוקי הטבע והתבונה והנכם מתעכבים רק בנקודות הזיונו של הלב.
זכור לי שפתאום ראיתי באפלה כוכב אחד.
"זה סיריוס?" – שאלתי לא מתאפק לפתע, שכן לא רציתי לשאול דבר.
"לא, זה אותו כוכב עצמו שראית בין העננים בשובך הביתה" – השיב לי היצור הנושא אותי.
ידעתי שיש לו מעין פרצוף אנושי.
דבר מוזר:
לא אהבתי את היצור הזה, אפילו חשתי שאט-נפש עמוק כלפיו.
ציפיתי לאֵינוּת מוחלטת, ומשום כך יריתי בלבי.
והנה אני בידיו של יצור, אמנם לא אנושי, אבל יצור קיים.
"ומסתבר שיש גם חיים אחרי הקבר!" חשבתי בחלומי המוזר, קל-הדעת.
אבל מהות לבי נותרה בי בכל עומקה:
"אם כורח הוא להיות מחדש, חשבתי לי, ולשוב ולחיות לפי איזה רצון שאין לסלקו, אזי אינני רוצה שיכניעו וישפילו אותי!"
"אתה יודע שאני פוחד ממך, ומשום כך אתה בז לי" – אמרתי פתאום לבן הלוויה שלי, לא עוצר-כוח להימנע מהערה משפילה, המכילה הודאה, ממחישה כדקירת סיכה בלבי, את נחיתותי.
הוא לא השיב על הערתי, אבל חשתי פתאום שלא בזים לי ולא לועגים לי, ואפילו לא מרחמים עלי, ושלדרכנו יש יעד חשאי ובלתי ידוע, הנוגע לי בלבד.
פחד גדש את לבי.
משהו אילם אך מלוּוה ייסורים שודר אלי מבן לווייתי השתקן, וכמו חדר לתוכי.
נישאנו במרחבים טמירים ואפלים.
כבר מזמן חדלתי לראות את מערכת הכוכבים המוכרת לי.
ידעתי שיש כוכבים במרחבי השמים שקרני אורם מגיעות לארץ רק כעבור אלפֵי ומיליונֵי שנים.
ייתכן שכבר חלפנו במעופנו על פני המרחבים הללו.
חיכיתי למשהו בעצבות הנוראה המענה את לבי.
ופתאום איזה רגש מוכר ונוסטלגי בדרגה עליונה זעזע אותי:
ראיתי פתאום את השמש שלנו!
ידעתי שזאת לא יכולה להיות השמש שלנו, שילדה את האדמה שלנו, ושהננו רחוקים מן השמש שלנו מרחק אינסופי, אבל הכרתי משום-מה בכל ישותי שזאת בדיוק שמש זהה לשלנו, תאומתה וכפילתה.
תחושת התרפקות מתוקה פיעמה נלהבות בלבי:
הכוח שהוליד את העולם, הוא זה שהוליד אף אותי, נענה והדהד בלבי, והצילוֹ:
לראשונה חשתי בחיים, בחיים הקודמים מאז היותי בקבר.
– אבל אם זאת השמש, אם זאת בדיוק אותה שמש כשלנו – צעקתי – אז איפה הארץ?
ובן לווייתי הצביע לי על כוכבון מנצנץ בחושך בזוהר אזמרגדי.
נישאנו היישר אליו.
– והאמנם ייתכנו כפילויות שכאלו בתבל, האמנם כך הוא חוק הטבע?..
ואם מה ששם זאת ארץ, האמנם היא כמו הארץ שלנו?..
אכן, בדיוק כמותה, אומללה, מסכנה, אבל יקרה ולעולם אהובה, ומולידה אכן אליה אותה אהבה מיוסרת בלב בניה כפויי-הטובה, כארצנו שלנו?..
– צעקתי אני, נרעד מאהבה חגיגית, נטולת מעצורים, לאותה אדמה קודמת שזנחתיה.
דיוקן הילדה המסכנה שהעלבתיה, חלף לנגד עיני.
– תראה הכול – השיב בן לווייתי, ואיזושהי עצבות נשמעה במִלותיו.
אבל חיש התקרבנו אל הפלנטה.
היא הלכה וגדלה לעיני, אני הבחנתי כבר באוקינוס, בקווי המִתאר של אירופה, ולפתע איזו תחושה מוזרה, איזו קנאה עצומה וקדושה נִצתה בלבי:
"כיצד תִתכן כפילות שכזאת, ובשביל מה?
אני אוהב, אני מסוגל לאהוב רק את האדמה שזנחתי, שנותרו בה נתזי דמי בעת שאני – כפוי-טובה שכמותי – כיביתי בירייה בלבי את חיי.
אבל מעולם, מעולם לא חדלתי לאהוב את האדמה הזאת, ואפילו באותו הלילה שנפרדתי ממנה ייתכן שאהבתיה אהבה מיוסרת יותר מאשר אי-פעם.
האם יש ייסורים על האדמה החדשה הזאת?
על אדמתנו שלנו אנו יכולים לאהוב באמת רק בייסורים ורק באמצעותם!
אחרת איננו יכולים לאהוב ואיננו יודעים אהבה אחרת.
אני רוצה ייסורים כדי לאהוב.
אני רוצה, אני נכסף כל רגע לנשק, להציף בדמעותי רק אותה אדמה אחת שזנחתיה, ואינני רוצה, אינני מקבל איזה שהם חיים אחרים!.." אך בן-לווייתי כבר עזבני.
פתאום, כמו בלי לחוש כלל, עמדתי על האדמה האחרת הזאת, ביום נפלא, בהיר, שטוף שמש, כגן-עדן.
עמדתי , מסתבר, על אחד מאותם איים המהווים את הארכיפלג היווני, או איפשהו על חוף היבשת הסמוכה לארכיפלג זה.
אוֹה, הכול היה בדיוק כמו אצלנו, אבל נדמָה שהכול נגהּ באיזו חגיגיות ובאיזה הישג גדול וקדוש שהושג לאחרונה.
הים האִזמגרדי, הרחום, השתכשך חרש בחופים ונשקם באהבה גלויה, נראית לעין, כמעט מודעת.
עצים גדולים, מופלאים, התנשאו בכל הדר צבעיהם ואין-קץ עליהם, וּודאי לי שבירכוני ברחשם השקט, הלטפני, והגוּ איכשהו אֵילו מִלות-אהבה.
כרי הדשא להבו מִשְׁטְחֵי-פרחים בהירים ריחניים.
סיעות ציפורים התעופפו באוויר, ובלא לחשוש ממני התיישבו על כתפַי ועל ידַי, ובחדווה טפחו עלי בכנפנפיהן החביבות-רוטטות.
ולבסוף ראיתי והכרתי את אנשי האדמה המאושרת הזאת.
הם באו אלי בעצמם, הם הקיפו אותי, נישקו אותי.
ילדי השמש, ילדי-שִמשָם, – הוֹ, עד מה היו נהדרים!
מעולם לא ראיתי על האדמה שלנו יופי כזה באדם.
אולי רק בילדינו, בראשית שנותיהם, ניתן למצוא הד קלוש ורחוק ליופי הזה.
עיני אנשים מאושרים אלה נגהו זוהר טהור.
פניהם זרחו תבונה ואיזושהי דעת מלאת רוגע, אבל פנים אלו היו שמחות;
במִלותיהם ובקולותיהם של האנשים הללו הצטלצלה חדווה ילדותית.
הו, מייד, במבט עין ראשון שנתתי בפניהם, הבנתי הכול, הכול!
הייתה זאת אדמה לא מגואלת בחטא הקדמון, חיו עליה בני-אדם שלא חטאו, חיו באותו גן-העדן שחייתה בו, לפי המסורת, האנושות כולה ואבותינו למודי החטא, בהבדל האחד שכל האדמה כאן הייתה כולה, בכל אתר ואתר, אותו גן-עדן עצמו.
אנשים אלה צהלו ושמחו, נצמדו אלי וליטפו אותי;
הם הובילוני אליהם, איש-איש מהם רצה להרגיעני.
הו, לא שאלו אותי דבר וחצי דבר, אבל איכשהו ידעו כבר הכול, כך דימיתי, והתחשק להם לגרש חיש את סבלי מפנַי.
אתם רואים שוב, נו, ואפילו היה זה חלום בלבד!
אך תחושת אהבתם של אנשים נפלאים ותמימים אלה נשארה בי לעד, ואני מרגיש שאהבתם של אנשים נפלאים ותמימים אלה נשארה בי לעד, ואני מרגיש שאהבתם ניגרת עלי גם עכשיו משם.
ראיתי אותם במו עיני, הכרתי אותם והשתכנעתי, אהבתי אותם, סבלתי בעבורם לאחר מכן.
הו, כבר אז הבנתי מייד שהרבה במהותם לא אבין לחלוטין;
לי, כאדם פיגורטיבי, עכשווי, ופטרבורגי שפל, נראה תמוה, למשל, שביודעם רבות כל-כך, אין בידם המדע שלנו.
אך עד מהרה הבנתי שידיעתם ינקה והתמלאה באמצעות חדירה למהות דברים אחרת מאשר זו שעל האדמה אצלנו, וכי שאיפותיהם אף הן היו אחרות.
הם לא השתוקקו לכלום, והיו שלווים.
הם לא חתרו להכיר את החיים, כמונו, מפני שחייהם היו מלאים.
אבל הידע שלהם היה עמוק יותר ונעלה יותר מאשר במדע שלנו;
באשר המדע שלנו מחפש להבהיר מה פירוש חיים, חותר בעצמו לדעתם כדי ללמד אחרים לחיות, בעוד אשר הם, גם בלי המדע, ידעו איך עליהם לחיות.
זאת הבנתי, אך לא יכולתי להבין את ידיעתם.
הם הצביעו לי על עציהם, ולא יכולתי להבין את הדרגה הזאת של אהבה שבה הביטו עליהם, משל דיברו אל יצורים שווי-ערך לעצמם.
ואתם יודעים?
אפשר שלא אטעה אם אומר שהם דיברו אתם!
כן, הם מצאו את שפתם, וּודאי לי שאלה הבינו אותם.
כך הסתכלו על הטבע כולו, על בעלי החיים שגרו עמם בשלום, לא התנפלו עליהם, ואהבו אותם, ואלה נכבשו לאהבתם.
הם הצביעו לי על הכוכבים ואמרו לי עליהם משהו שלא יכולתי להבין, אך ודאי לי שהם תיקשרו איכשהו עם כוכבי השמים, לא במחשבה בלבד אלא באיזשהו אורח חי.
הו, אנשים אלה לא התאמצו כדי שאבינם, הם אהבוני גם בלעדי זאת, אך כנגד זאת ידעתי שלעולם לא יבינו אותי, ומשום כך כמעט שלא סיפרתי להם על אדתמנו שלהו.
רק נשקתי בפניהם את האדמה שהם חיו עליה, והערצתי אותם בלא מלים.
והם ראו זאת והניחו לי להעריצם, לא נכלמים להערצתי, שכן הם עצמם הִרבו לאהוב זה את זה.
הם לא התייסרו בעבורי כאשר בדמעות נשקתי לעתים את רגליהם בשמחת ידיעה על עוצמת כוח האהבה שיגמלוני.
לעתים שאלתי את עצמי בפליאה:
כיצד הם משכילים כל הזמן שלא להעליב אחד כמותי, לא לעורר ולוּ פעם בלב אחד כמוני רגשות קנאה וצרות-עין?
רבות שאלתי את עצמי איך מסוגל רברבן ושקרן כמוני לא להתפאר בפניהם בידיעותי, שכמובן לא היה ביכולתם להבינן, לא לחפוץ להפליאם בהן, ולוּ מתוך אהבה אליהם בלבד?
הם היו שובבים ועליזים כילדים.
הם שוטטו אנה ואנה על פני חורשותיהם ויערותיהם הנפלאים, הם זימרו את שיריהם הנפלאים, הם ניזונו במזון קל, פירות עציהם, דבש יערותיהם וחלב בהמותיהם החביבות.
לבושם ומזונם העסיקו אותם רק מעט ובאגב.
הם ידעו אהבה ונולדו להם ילדים, אך מעולם לא הבחנתי אצלם באותן התפרצויות תאווה אכזריות, הפוקדות כמעט את הכול על אדמתנו, את הכולם וכולם, והמשמשות כמעט מקור יחיד לכל פשעי האנושות שלנו.
הם שמחו להולדת ילדיהם, כנוטלי-חלק חדשים באושרם.
לא היה שום ריב ביניהם, ולא שום קנאה.
הם אפילו לא הבינו מה פירושם.
ילדיהם היו ילדי הכול מפני שעולם היו משפחה אחת.
כמעט שלא היו אצלם מחלות, אבל היה מוות;
אולם זקניהם מתו חרש, משל נרדמו מוקפים אנשים הנוטלים מהם פרידה ומדברים בשבחם, מחייכים להם ולקהל-הנאספים חיוכים שופעי אור.
עלבונות, דמעות במעמד זה לא ראיתי, הייתה רק אהבה תופחת וגדלה עד לכדי התלהבות, אבל התלהבות שלווה, מוסיפה חן, מתוננת פנימה.
אפשר היה לחשוב שהם באים במגע עם מתיהם אפילו אחרי מותם, ושאחדותם הארצית לא נותקה לאחר המוות.
הם כמעט שלא הבינו אותי כששאלתי אותם על חיי-נצח, אבל אל נכון היו משוכנעים בהם טבעית כדי כך, שלא נתהוותה לגביהם שאלה.
לא היו להם מקדשים, אבל הייתה להם איזושהי אחדוּת חיה, בלתי ניתקת, עם הבריאה כולה;
לא היו להם דתות, לעומת זאת הייתה להם אמונה איתנה כי לכשתתמלא שמחתם הארצית עד גבולות טִבעה הארצי, אזי יחול אצלם – הן אצל החיים והן אצל המתים – מגע רחב יותר עם הבריאה כולה.
הם ציפו לרגע זה בשמחה, אבל בלא חיפזון, בלא להתייסר בגינו, משל כבר ניכסו אותו בתחושת לבם ושיתפו בכך איש את רעהו.
בערבים, בלכתם לשיון, אהבו לארגן מקהלות-זמר ולתת קולם בשיר.
בשירים הללו הביעו את כל התחושות שהעניק להם היום הפורש, היללוהו ונטלו ממנו פרידה.
הם היללו את הטבע, האדמה, הים, היערות.
הם אהבו לחבר שירים איש על רעהו, ושיבחו זה את זה כילדים;
היו אלה שירים פשוטים בתכלית, אבל הם יצאו מן הלב ונכנסו ללב.
ולא בשירים בלבד, אלא מסתבר שאת כל חייהם ניהלו רק באהבת איש את רעהו.
הייתה זאת מין התאהבות שלמה ומשתפת-כול.
אחדים משיריהם החגיגיים והטקסיים כמעט שלא הבנתי לחלוטין.
גם בהביני את המלים, מעולם לא הייתי מסוגל לחדור לכל משמעויותיהן.
הן נותרו איכשהו בלתי נגישות לשכלי.
כנגד זה הן בבלי משים העמיקו חדוֹר ללבי.
תכופות אמרתי להם כי חשתי כבר מזמן בכל זאת;
שכל השמחה הזאת וההדר הזה עוד נרמזו לי על האדמה שלנו למודת-הצער, שעלבונותיה לעתים קשים מנשוא;
שחשתי את כל תהילתם זאת הן בתנומת-לבי, הן בהרהורי-מוחי בהקיץ;
שתכופות לא יכולתי להביט בשקיעת השמש על אדמתנו בלי דמעות… ששִנאתי לאנשי האדמה שלנו כללה תמיד צער:
למה אינני יכול לאהוב אותם בלא לשנוא אותם?
אנשים טובים אלה הביטו בי, וראיתי שלא יכלו לתאר לעצמם, לא הבינו מה אני סח, אבל לא הצטערתי על שאמרתי להם זאת:
ידעתי שהם מבינים את כל עוצמת צערי על אלה שזנחתים.
כן, כשהסתכלו בי במבטם החביב, המלבב, החודר, כשהרגשתי כי בחברתם גם לבי שלי הופך חף וטהור כמו לבותיהם, גם אני לא הצטערתי אפוא על שאינני מבינם.
מתחושת מלאוּת החיים נעתקה נשימתי, וחרש הִתפללתי לשלומם.
אוֹה, הכול צוחקים לי עכשיו בפנים וטוענים שגם בחלום אי אפשר לראות פרטים כאלה, כמובאים על ידי;
שבחלומי ראיתי או חשתי רק תחושה אחת, ילידת דמדומי לבי, ואילו את הפרטים חיברתי בעצמי בהקיץ.
וכאשר גיליתי להם כי ייתכן בעצם שכך אכן היה – אלוהים אדירים, באיזה צחוק פרצו לעיני, וכמה שמחה גרמתי להם!
אוֹה, כן, כמובן, נתפסתי רק לתחושה אחת של אותו חלום, ורק היא לבדה גמלה והבשילה בלבי הפצוע ושותת הדם;
אך כנגד זה הדמויות והצורות הממשיות של חלומי, כלומר אלו שראיתין בעצם במפורש בחלומי שלי, היו מלאות מין הרמוניה שכזאת, היו כה נפלאות ושובות לב, ואמיתיות כדי כך, שבהקיצי לא היה כמובן בכוחי להלבישן במִלותינו הדלות, כך שהיה עליהן להתלבט איכשהו במוחי, וייתכן, ייתכן מאוד, שאני עצמי, באורח בלתי-מודע, נאלצתי לחבר אחר-כך פרטים, וכמובן, לעוותם, וביחוד לאור תשוקתי הלוהטת להביא לידיעת הרבים במהירות מְרבית ולוּ אחדות מהן.
אך כנגד זה, כיצד לא אאמין שכל זה היה?
היה, ואפשר יפה ומקסים ועליז פי אלף מאשר אני מספר?
לוּ יהיה חלום, אך כל זה לא יכול שלא להיות.
אתם יודעים?
אגלה לכם סוד:
ייתכן שכל זה היה לא חלום בכלל!
באשר כאן אירע משהו כזה, משהו אמיתי עד אימה כל כך, שלא היה ביכולתו להֵיהזוֹת בחלום.
ולוּ נֹאמר שחלומי הוא יליד לבי, אך האמנם היה בכוחו של לבי להוליד אותה אמת נוראה שאירעה בי אחר-כך?
וכי איך יכולתי אני עצמי להגותה או להזותה בלבי?
האמנם לבי הקטן ומוחי הגחמני, האפסי, יכלו לגביה עד לגילוי אמת שכזאת?
אוֹה, שיפטו בעצמכם:
עד עתה הסתרתי, אך עכשיו אגלה גם אמת זאת.
העניין הוא בכך שאני… הוצאתי אותם לתרבות רעה!
את כל כולם!
כן, כן, בסופו של דבר הוצאתי אותם לתרבות רעה, את כל כולם!
איך כל זה יכול היה להתרחש – אינני יודע, אבל אני זוכר הכול בבירור.
החלום חלף במעופו אלפי שנים, הותיר בי רק את תחושת השלמות.
אדע רק שסיבת חטא-האימים הייתי אני.
כתולע טפיל בחדרי בטן, כחיידק הדֶבֶר המדביק ממלכה שלמה, כך הדבקתי את כל הארץ התמימה, המאושרת עד לבואי.
הם למדו לשקר, והתאהבו בשקר ולמדו את יפי השקר.
אוֹה, אפשר שזה התחיל בתום לב, בהיתול, בהתיַפיפות, באהבת משחק;
ייתכן בעצם בזוטה שבזוטות , אבל זוטת שקר זאת חדרה ללבותיהם ומצאה חן בעיניהם.
אחר-כך נולדה חיש חמדנות, חמדנות הולידה קנאה, קנאה – אכזריות… אוֹה, איני יודע, איני זוכר, אבל מהר, מהר מאוד נִתז הדם הראשון;
הם הביטו ונחרדו, והתחילו להתפרד, להתפלג.
הופיעו אגודות, אבל כבר זו כנגד זו.
התחילו גערות, גינויים.
הם למדו לדעת את החרפה, והחרפה הפכה למעלה.
נולדו מושגים על כבוד, ובכל אגודה הונף דגלה שלה.
התחילו להתעלל בבעלי חיים, ובעלי החיים התרחקו מהם ליער והפכו לאויביהם.
החל מאבק על הפרדה, על בדילות, על מעמד אישי, על שלי ושלך.
החלו לדבר בשפות שונות.
הם התוודעו לעצבות ואהבו עצבות, הם השתוקקו לייסורים, וטענו שהאמת מושגת רק בייסורים.
אחר כך הופיע אצלם המדע.
כשהפכו לרעי לב, התחילו לדבר על אחווה והומניות, והבינו מושגים אלה.
כשמלאו חטאים ופשעם, המציאו צדק, חיברו קודקסים שלמים של חוקים כדי לשמור עליו, ולצורך ההוצאה לפועל של הקודקסים הפעילו גיליוטינה.
כמעט שלא זכרו מה שאיבדו, אפילו סירבו להאמין שהיו אי פעם תמימים ומאושרים.
אפילו צחקו לאפשרותו של אושר קודם זה, וכינו אותו חלום באספמיה.
לא יכלו אפילו לשערו בנפשם באיזו צורה או מסגרת.
אולם דבר משונה ומופלא:
באבדם כל אמונה באושרם לשעבר, בכנותם אותו אגדה, השתוקקו בכל מאודם להיות שוב חפים ומאושרים.
כדי כך, שכילדים נפלו בשבי תשוקת לבם, האליהו את שאיפתם, בנו לה מקדשים, והחלו להתפלל לאידיאה שלהם, היינו, לשאיפתם זאת, ובאותו זמן עצמו האמינו לגמרי באי-יכולתה להתממש ולהתגשם, ואף על פי כן השתחוו לה בדמעות והאליהו אותה.
ברם, אילו אכן יכול היה לקרות כך שהם יחזרו לאותו מעמד תמים ומאושר שאיבדוהו, ואילו מישהו היה פתאום מצביע עליו מחדש ושואל אותם האם יש ברצונם לשוב אליו – הרי אל נכון היו מסרבים.
הם השיבוני:
"מה אפוא אם אנו שקרנים, רעי-לב ועושי-עוול – אנחנו יודעים זאת ובוכים על כך ומענים בעבור זה את עצמנו במו ידינו ומייסרים את עצמנו ומענישים אולי עוד יותר מאשר אותו שופט רחום אשר ידון אותנו, שאת שמו איננו יודעים.
אבל יש לנו מדע, ובאמצעותו נמצא מחדש את האמת, אך נקַבלהּ כבר באופן מודע בלבד.
יֶדע נעלֶה מרֶגֶש, מודעוּת לחיים נעלָה מן החיים.
מדע נותן לנו חוכמה, חוכמה מגלה חוקים, וידיעת חוקי האושר נעלָה מן האושר." הנה מה שאמרו, ולאחר מלים שכאלו איש-איש בהם אהב את עצמו יותר מכל השאר, ואכן, לא יכלו לעשות אחרת.
כל אחד ואחד נעשה קנאי כל-כך לאישיותו שלו, שבכל כוחו השתדל להשפיל ולמזער אישיותם של אחרים, ובכך ראה את תכלית-חייו.
הופיעה עבדות, אפילו עבדות מרצון:
חלשים נכנעו מרצונם לחזקים, ובלבד שאלה יסייעו בידם לשעבד חלשים מהם.
הופיעו מיני צדיקים שבאו אל האנשים הללו בדמעות בעיניים והטיפו להם לשמור על גאוותם.
דיברו על אובדן מידות והרמוניה, על אובדן רגש הבושה שלהם.
והיו שלעגו להם או רגמו אותם באבנים.
דם קדוש שתת על סִפֵּי-המקדשים.
לעומת זאת, החלו להופיע אנשים שהתחילו לתהות איך לאחד מחדש את כולם כך שאיש לא יחדל לאהוב את עצמו למעלה מכול, ובו-זמנית גם לא יפריע לאיש לחיות בזה האופן יחדיו כבחברה ידידותית.
מלחמות שלמות התחוללו בשל האידיאה הזאת.
כל הלוחמים האמינו בתוקף באותה עת עצמה שהמדע, החוכמה וחוש השמירה-העצמית יאַלצו בסופו של דבר את האדם להתאחד בחברה נבונה, ידידותית.
ועד כה וכה, לשם זירוז העניינים ה'תבוניים', השתדלו לחסל במהירות את כל ה'בלתי תבוניים' ואת הלא-מבינים את רעיונם, לבל יפריעו לנצחונו החוגג.
אך חוש השמירה העצמית החל חיש להיחלש, הופיעו בעלי יוהרה וחמדנים שדרשו במישרין הכול או לא כלום.
כדי להשיג את הכול נקטו אלימות, ואם נכשלו – איבוד לדעת.
הופיעו דתות עם פולחני אינוּת והרס עצמי למען רגיעה נצחית באפסוּת.
בסופו של דבר עייפו אנשים אלה בעמלם סר-הטעם, ופניהם הביעו סֵבל, והם הצהירו שסֵבל זה יופי, באשר סֵבל אינו אלא מחשבה.
הם היללו את הסֵבל בשיריהם.
הסתובבתי ביניהם פוכר ידי ובכיתי על מר גורלם.
אבל אהבתים, אולי יותר מאשר קודם, כשעל פניהם עוד טרם נח הסבל, וכשהיו כה תמימים וכה נפלאים.
אהבתי את האדמה שטימאוה עוד יותר מאשר בהיותה גן-עדן, ולו רק בשל כך שהופיע עליה צער.
אבוי, תמיד אהבתי צער ויגון, אך רק בשביל עצמי, בשביל עצמי, ואילו עליהם בכיתי, ריחמתי עליהם.
הושטתי ידי אליהם ביאוש, מאשים, מחרף ובז לעצמי.
אמרתי להם שכל זאת עוללתי אני, אני לבדי;
אני הוא שהבאתי להם שחיתות, תרעלה ושקר!
התחננתי אליהם שיוקיעו אותי על הצלב.
לימדתי אותם כיצד לעשות צלב.
לא הייתי מסוגל, לא היה בכוחי להרוג את עצמי במו ידי, אבל רציתי לקבל מהם ייסורים, השתוקקתי לייסורים, השתוקקתי שבייסורים אלה יזוב דמי עד לטיפה האחרונה.
אבל הם רק צחקו לי, ולבסוף התחילו להחשיבני לשוטה קדוש.
הם זיכו אותי מאשמה, טענו שקיבלו רק מה שהשתוקקו לו בעצמם, וכל מה שיש עכשיו לא יכול היה שלא להיות.
לבסוף הבהירו לי שאני הופך למסוכן עבורם וכי הם יושיבו אותי בבית-משוגעים אם לא אשתוק.
אזי תוגה ירדה על נשמתי במין עוצמה שלבי חישב להתפוצץ, וחשתי שבא מותי, וכאן… נו, הנה כאן התעוררתי.
כבר היו דמדומי בוקר.
כלומר היום עוד לא האיר, השעה הייתה שש בקירוב.
התעוררתי באותה כורסה עצמה, הנר שלי התכלה לגמרי, אצל הסרן ישנוּ, וסָביב עמדה דומייה נדירה בדירתנו.
ראשית מעשה קפצתי ממקומי בפליאה רבתי;
מעולם לא אירע בי משהו בדומה לזה, אפילו בזוטות ופרטים קלי ערך:
מעולם לא נרדמתי, למשל, כך, בכורסתי.
פה לפתע, בעודי עומד וחוזר לעצמי, נצנץ פתאום לעיני האקדח שלי, מוכן, טעון, אבל אני – כהרף עין הרחקתי אותו ממני!
הו, עכשיו השתוקקתי לחיות, לחיות!
הרמתי ידַי וקראתי לאמת הנצחית;
לא קראתי, אלא בכיתי;
התפעלות, התפעלות לאין גבול ומידה רוממה את כל מהותי.
כן, חיים – והטפה!
כל האפה החלטתי באותו הרגע עצמו, וכמובן לכל החיים!
אני הולך להטיף, אני רוצה להטיף – מה?
את האמת, באשר ראיתיה, ראיתיה במו עיני, ראיתיה בכל תהילתה!
והנה, מאז אותם ימים אני מטיף!
לבד מזאת – אוהב את כל אלה הצוחקים לי יותר מכל השאר.
מדוע זה כך – אינני יודע ואינני יכול להסביר, אבל לוּ יהי כן.
הם אומרים שאני כבר עכשיו תועה לאין דרך, כלומר, אם כבר עכשיו אני תועה, מה אפוא יהיה הלאה?
אמת לאמיתה:
אני תועה וייתכן שהלאה יהיה עוד גרוע מזה.
וכמובן, אתעה פעמים אחדות, עד שאמצא איך להטיף, כלומר, באיזה מלים ובאיזה מעשים, מפני שדבר זה קשה מאוד לביצוע.
שהרי גם עכשיו כל זה נהיר לי כשמש בצהריים.
אבל שִמעו-נא:
מי אינו תועה וסוטה מן הדרך?
ובינתיים הלא כולם הולכים אל אותו מחוז עצמו, לכל הפחות הכול חותרים אל אותו מחוז עצמו, למן החכם ועד אחרון הרוצחים, אלא שבדרכים שונות.
אמת נושנה היא, אך הנה מה חדש בה:
אני אפילו לתעות הרבה אינני מסוגל.
מפני שראיתי את האמת, ראיתי וידוע לי שבני-אדם יכולים להיות נפלאים ומאושרים, בלא לאבד כושרם לחיות על הארץ.
אינני רוצה ואינני יכול להאמין שהרוע הוא מצבם הנורמלי של בני-האדם.
והלא הם כולם אינם חדלים מלצחוק על אמונתי זאת.
אבל איך לא אאמין:
ראיתי את האמת – לא מה שהמצאתי במוחי, אלא ראיתי, ראיתי, ודיוקנה החי מילא את נפשי לנצח.
ראיתיה במין שלמות מושלמות שאיני יכול להאמין כי אינה יכולה להיות אצל בני-האדם.
ומאחר שכך, איך, אפוא, אני תועה?
אסטה, כמובן, פעמים אחדות, ואפילו ייתכן שאדבר במלים אחרות, זרות, אבל לא לאורך זמן:
דיוקנה החי שראיתיו יהיה תמיד אתי ותמיד יתקן שטייתי וינחני.
הו, אני ער, אני רענן, אני הולך, הולך, ולוּ אלף שנים.
אתם יודעים, תחילה אפילו רציתי להסתיר שהשחתתי אותם, אבל הייתה זאת טעות – הנה אפוא טעות ראשונה!
אולם האמת לחשה לי שאני משקר, ושמרה והנחתה אותי.
אבל איך לבנות גן-עדן – אינני יודע, מפני שאין ביכולתי למסור במלים.
אחרי חלומי שלי איבדתי את המלים.
לפחות את המלים העיקריות, הנחוצות ביותר.
אך לוּ יהי כן:
אני אלך ואתמיד ואדבר בלא הרף, מפני שראיתי בעליל, אף כי אינני יכול לחזור ולספר מה ראיתי.
אבל המתלוצצים לא מבינים זאת:
"חלום כלומר חָלם, הזיות, הלוצינציות." אח!
האמנם זה נבון?
ועד מה יהירים הם!
חלום?
מה זה חלום?
וחיינו שלנו אינם חלום?
יתר על כן אומַר:
ולוּ לעולם לא ייכון ולא יהיה גן-העדן (הלא זאת אני מבין!) – נו, ואף על פי כן אמשיך להטיף.
ואכן, זה כה פשוט:
ביום אחד בלבד, בשעה אחת – הכול עשוי להסתדר!
החשוב מכול – לקיים את ואהבת לזולתך כמוך.
1הנה מה שחשוב מכול, ולא עוד.
יותר כמעט שלא דרוש:
אזי תגלה איך יסתדר הכול.
ואגב, הלא זאת אמת נושנה שנאמרה ונשנתה אין ספור פעמים אולם לא נקלטה בלב האנשים!
"מודעוּת לחיים נעלה מן החיים, ידיעת חוקי האושר נעלה מן האושר" – הנה מה שצריך להיאבק נגדו!
ואאבק.
אם רק הכול ירצו, כי אז מייד הכול ייכון.
ואותה ילדה קטנה, חיפשתיה ומצאתיה… ואתמיד, ואמשיך, ואלך ואלך!
*מתוך הקובץ "אשתו של אחר", הוצאת הקיבוץ המאוחד, 2002.
*דימוי:
לוגאן זילמר דרך Designboom למי אשׂיח יגוני?
דמדומים של ערב.
על-יד פנסי הרחוב, שזה עתה הודלקו, מרחפים בעצלתיים פתיתי שלג גסים, לחים.
הם מרפדים ברובד דקיק ורך את הגגות.
את גבות הסוסים, את הכתפיים, הכובעים.
הרַכָּב יונה פוטאפוב כבר הלבין כולו ודמה לרוח רפאים.
הוא התכרבל על דוכנו, ככל שגופו התיר לו, וקפא ללא זיע.
דומה שאפילו יפול עליו גוש שלג גדול, לא יטרח לנערו… סוסתו לבנה ודוממת כמותו.
בצורתה הזוויתית, בקפאונה, ברגלי-הכלונס שלה, היא מעלה על הדעת, אפילו מקרוב, דובשן דמוי-סוס בפרוטה.
מן הסתם שקעה במחשבות.
ברייה זו שניתקוּהּ מן המחרשה, מן הנופים האפורים שהורגלה אליהם, והטילוהּ אל המערבולת הזאת, שהבריות מתרוצצים בה רצוא ושוב, אל אורותיה המפלצתיים וסאונהּ העיקש, איך אפשר לה שלא תהיה שקועה במחשבות?…
שעה ארוכה אין יונה וסוסתו העלובה משׁים ממקומם.
עוד לפני הצהריים יצאו מן החצר, ותכלית – אין.
בתוך כך התעטפה העיר באפלולית של ערב.
החיוורון של אורות הפנסים התחלף באורות שוקקים:
סאון הרחוב מתגבר והולך.
– רַכָּב, לרחוב ויבורג – שומע יונה – רַכָּב!
יונה מרטיט ומבעד לעפעפיו דבוקי-השלג הוא רואה איש-צבא בסגין ובברדס.
– לרחוב ויבורג!
– קורא שוב איש-הצבא – כלום נרדמת, או מה?
לויבורג?
לאות הסכמה מותח יונה את המושכות ובתוך כך ננער השלג מכתפיו ומגב הסוסה שכבות-שכבות… איש-הצבא יושב במזחלת, ואילו הרַכָּב ממצמץ בשפתיו, משרבב צווארו כמין ברבור ומנפנף בשוטו, מתוך הרגל ולא מתוך הנחיצוּת דווקא.
גם הסוסה דלת-המראה מותחת את צווארה, מעקמת את רגלי-הכלונס שלה וזזה בהיסוס ממקומה… – לאן אתה נדחק, שֵׁד מיער!
– שומע יונה מיד קולות מתוך ההמון הכהה הנע קדימה ואחורה – לאן נושאים אותך השדים?
ימינה זוז, ימינה!
– לא למדת לנסוע!
הטה ימינה!
– כועס החייל.
רַכָּב של כרכרה מגדף מולו, והולך-רגל שהתחכך בסוסה כשעבר את הרחוב מביט בו בזעם ומנער את השלג משרוולו.
יונה מתלבט על דוכנו כמי שהושיבוהו על מחטים.
הוא שולח מרפקיו לצדדים ומפלבל בעיניו כאחוז בולמוס וכמי שאינו מבין להיכן נקלע ומה לו ולכל זה.
– כולם מנוולים, מה?
– מתבדח איש הצבא – זוממים להתנגש בך, או להידרס תחת רגלי הסוסה;
הכל כמו נדברו נגדך.
יונה מטה ראשו לעבר הנוסע.
שפתיו נעות… רוצה הוא לומר משהו מן הסתם, אך לבד מחרחור צרוד אין גרונו משמיע דבר.
– מה?
– שואל איש-הצבא.
פיו של יונה מתעקם לבת-צחוק.
הוא מאמץ את גרונו ומצריד:
– ואצלי, אדון, הבן… משמע, מת אצלי הבן, השבוע.
– המ… וממה מת?
יונה מפנה שוב את גווֹ אל הנוסע ואומר:
– ומי יודע אותו!
מן הסתם מקדחת… שלושה ימים שכב בבית-החולים ומת… רצון האל.
– פְּנה הצידה, בְּכוֹר שׂטנים – עולה גידוף מן העלטה – כלום נסתנוורת, כלב זקן?
עיניים לו ולא יראה… – סע, סע – דוחק הנוסע – מוטב שתאיץ בה!
שכן, כך גם מחר לא נגיע!
הרַכָּב מותח שוב את צווארו, מתרומם ומניף את שוֹטוֹ בתנועה נטולת-חן.
פעמים אחדות הוא מסב את פניו לעבר הנוסע, אך עיניו של זה עצומות וברי שאין לו רצון להקשיב.
לאחר שנפטר ממנו בויבורג, חונה יונה ליד מסבאה ומתכרבל שנית על דוכנו, ללא-ניע… שלג לח צובע שוב בלבן אותו ואת סוסתו.
שעה עוברת, שעתיים… שלושה צעירים עוברים על המדרכה, מקישים בערדליהם ומחליפים גידופים.
שניים גבוהים וכחושים, השלישי גוץ וגיבן.
– רַכָּב!
לגשר פוליצייסקי!
– צועק הגיבן בקול סדוק – בעשרים פרוטות כל השלושה!
יונה מנער את המושכות וממצמץ בשפתיו.
עשרים פרוטות – אינו מקח כדאי.
אך מה לו למחיר עתה… פרוטה או מאה – מה אכפת?
ובלבד שיהיו נוסעים… הצעירים נדחקים אל המושב, נדחקים ומקללים.
שאלה התעוררה:
מי יהיו השניים שיישבו מבין השלושה ומי יעמוד.
לאחר שרבו והתקוטטו, חירפו וגידפו, נמנו וגמרו שהגיבן יעמוד, שכן הוא הקטן שביניהם.
– נו, עכשיו דְפוק בסוסה!
– אומר הגיבן בקולו הסדוק, לאחר שניצב במזחלת והוא נושף בעורפו של יונה – דְפוק בלי רחמים!
הכובע שלך, אחא – הוא מוסיף – בכל פטרבורג לא תמצא עלוב ממנו!
– גִי-י… גִי-י… – צוהל יונה – זה מה שיש… – ככה, "מה שיש", ואתה דְפוק והאץ!
כך תיסע כל הדרך?
כן?
על הצוואר דְפוק!
– ראשי מתבקע – אומר אחד הגבוהים – אתמול אצל הדוקמאסובים, ואסקה ואני רוֹקַנּוּ ארבעה בקבוקי קוניאק.
– למה לשקר, לא אבין!
– זועף הגבוה השני – משקר כבהמה!
– כה יענישני אלוהים אם לא אמת בפי… – אמת, כמו שהכינה משתעלת.
– גִי-י – צוהל יונה – אדונים עליזים!
– יקחו אותך השדים!
– זועם הגיבן – תזוז כבר, כולירה זקנה שכמוך!
כך נוסעים?
ואתה הצְלף בשוט!
הצְלף כהוגן!
יונה חש מאחוריו את גופו המפרכס של הגיבן ואת רטט קולו הסדוק.
הוא שומע את הגידופים שמגדפים אותו, רואה אנשים, והרגשת הבדידות שהעיקה על חזהו הולכת ונמוגה אט-אט.
הגיבן מוסיף לגדף עד שגרונו משתנק בקללה עסיסית ומסולסלת והוא נתקף בשיעול.
הגבוהים פותחים בשיחה על פלונית, נאדיז'דה פטרובנה.
יונה ממתין להפסקה קצרה בשטף דיבורם, ואז הוא נפנה אליהם וממלמל:
– ואצלי הבן… משמע, מת הבן אצלי השבוע!
– כולנו נמות… – נאנח הגיבן ומוחה את שפתיו אחרי פרץ השיעול – נו, דְפוק, דְפוק!
איני יכול, רבותי, בשום פנים איני יכול להמשיך ולנסוע כך!
מתי נגיע אתו סוף-סוף!
– ואתה תן לו עידוד, חבוט בצווארו!
– שמעת, כולירה זקנה, את צווארך אפצפץ;
אנשים כמותך, אם בגינונים מהלכים עימם – אז מוטב ברגל, שמעת, מפלצת?
או שמא מלים שלנו כקליפת השום בעיניך?!
יונה, יותר משחש את הטפיחה על עורפו, שומע אותה.
– גִי-י… – הוא צוהל – אדונים עליזים… אלוהים יתן לכם בריאות!
– רַכָּב, אתה נשוי?
– שואל אחד הארוכים.
– אני, משמע?
גִי-י… אדונים עליזים!
אישה אחת יש לי עכשיו – אדמה רטובה… חִי-חוּ-חוּ.
בור הקבר, משמע!
הנה הבן – מת ואני חי… מין פלא שכזה:
מלאך-המוות טעה בדלת… הלך אל הבן במקום שיבוא אלי… ויונה פונה אל הנוסעים לספר להם כיצד מת הבן, אך בו ברגע נאנח הגיבן אנחת-רווחה ומודיע שהנה הגיעו למחוז-חפצם, השבח לאל.
לאחר שקיבל את שׂכרו, עוד עוקב יונה שעה ארוכה אחרי חבורת ההוללים הנעלמת במבוי האפל של אחד הבתים.
שוב הוא גלמוד והדממה שבה ואופפת אותו.
היגון שנמוג לרגע מעיק על חזהו ביתר שאת.
עיניו, חרדות ומיוסרות, מתרוצצות על קהל העוברים-ושבים המהלכים משני צדי הרחוב:
כלום בכל האלפים הללו לא יימצא אפילו אחד שיאזין לדבריו?
אך ההמון נוהר על פניו ואין איש שישגיח בו וביגונו, יגון גדול, יגון ללא גבול, המבקש לפרוץ מחזהו ולהציף את כל העולם כולו.
אלא שאין הוא נראה לעין, שהרי הסתגר בקליפתו המצומצמת, ואפילו תבקשנו בנרות, ובצהרי-יום – לא תמצאנו.
יונה רואה את החצרן מחזיק בידיו איזה צרור, ומנסה לקשור עמו שיחה.
– מה השעה, רחימאי?
– הוא שואל.
– השעה עשר… ואתה, מה אתה עומד כאן?
עבור וסע!
יונה נוסע דרך של פסיעות אחדות, מתכרבל ומתמכר ליגונו… אין הוא רואה עוד טעם לפנות לבריות.
אולם לא עברו חמש דקות וכבר הוא מזדקר ומטלטל את ראשו כאילו עברוֹ כאב עז.
הוא מנער את המושכות בכוח… כשל כוח סבלו.
"אל חצר העגלונים, אל החצר!" – הולמת בו המחשבה.
הסוסה העלובה, פתחה במרוצה כאילו ירדה לסוף דעתו, לא עברו שעה ומחצה ויונה כבר יושב ליד תנור גדול מטונף.
על התנור, על הרצפה ועל הספסלים, שרועים בני-אדם ונוחרים.
האוויר דחוס ומחניק… יונה מביט על הישנים, מתגרד ומצֵר על שהקדים לשוב… "אפילו כדי שיבולת-שועל לא השְׂתכרתי – הוא מהרהר – הנה מזה היגון;
והרי איש בקי במלאכתו… כאשר הוא עצמו אוכל לשובע ואף סוסו כך – הדאגה ממנו והלאה…" באחת הפינות מתרומם רַכָּב, מן הצעירים, מחכך בגרונו, רדום, ומושיט יד לעבר דלי המים.
– צמאון אחז בך, מה?
– שואל יונה.
– אכן, צמאון!
– שיהיה לך לרוויה… ואילו אצלי, אחא, מת הבן… אולי שמעת?
בבית-החולים מת, עוד לא עבר מאז שבוע… והרי לך סיפור!
יונה מסתכל איזה רושם עשו דבריו, אך אינו רואה כלום.
הבחור כבר כיסה את ראשו ונרדם.
הזקן גונח ומתגרד… כשם שהבחור התאווה למים, כך מתאווה הוא לשיחה.
כבר עבר כמעט שבוע מיום שמת הבן ועדיין לא דיבר כהלכה עם שום איש… צריך לשוחח שיחה של טעם, על ראשון-ראשון ועל אחרון-אחרון… לספר איך חלה הבן, איך סבל, ומה אמר לפני מותו, ואיך מת… צריך לתאר את ההלוויה, את הנסיעה לבית-החולים, כדי לקחת את בגדי הנפטר.
בכפר נשארה הבת – אניסיה… גם עליה יש לדבר, וכי חסרים עניינים לדבֵּר?
והשומע – עליו מוטל להיאנח, לגנוח בהסכמה, לספוד… ומוטב אפילו לספֵּר לנשים.
הגם שֶׁפְּתיוֹת הן;
די במלה או שתיים, וכבר הן שופכות דמעות כמים.
"אלך להעיף מבט בסוסה," מהרהר יונה, "השינה לא תברח… עוד אספיק לישון די והוֹתר…" הוא מתלבש והולך לאוּרווה.
מחשבותיו סבות סביב שיבולת-שועל, סביב שחת ומזג-האוויר… אין הוא מסוגל לחשוב על בנו בזמן שהוא שרוי ביחידות… לדבֵּר בו באזני אדם אחר – אפשר, אך אם ינסה לבדו לחשוב עליו, לְשַׁוּוֹת דמותו לנגד עיניו – בכך אין הוא מסוגל לעמוד בגלל החרדה הממלאת את לבו.
– לועסת, מה?
– שאל יונה את סוסתו, כשהוא מבחין בברק עיניה – לעסי לך בתיאבון.
אם לא השׂתכרנו כדי שיבולת-שועל, נאכל שחת… אכן כבר זקנתי לעבודת עגלונים… מלאכה נאה היא לַבן… הוא היה עגלון אמיתי… לוּ אך נשאר בחיים… יונה שותק רגע ומוסיף:
– כן, כן, קשישי, לא עוד עמנו קוזמה יוניץ'… שבק חיים לכל חי… מת לו סתם כך וחסל… הנה, נניח שסייח יש לך, ואַת לאותו סייח – אמו-הורתו… ופתאום נופח הסייח את נִשמתו… כלום לא חבל?
הסוסה לועסת, מקשיבה ונושפת על ידי בעליה… ויונה נסחף אחר דבריו ומספר, מספר הכל… *מתוך הקובץ "הגברת עם הכלבלב ועוד סיפורים", הוצאת הקיבוץ המאוחד, 1982.
כחייל פרשים הגורר את רגליו (בהונות פנימה, עקבים החוצה, הברכיים לצדדים, האגן מטה), דידה היתוש סְְטַסִיק הביתה, בדרכו חזרה מחבישה אצל הקונדור הווטרינר אקוֹפ, שחבש אותו במקום שבו נעקץ בידי הפשפש מְסְטִיסְלַב, אחרת לא היה יכול ללכת, משום שהמקום העקוץ פעם והציק.
ברור מאליו שהיתוש סטסיק חלם על ארוחה חמה.
ואולם כשקרב לביתו, שמע את צעקותיה החנוקות של אשתו, היתושה טוֹמְקַה (רגע, רגע, כבר ייצֵא, חכי) וצעקה צרודה של מישהי, "אני לא יכולה".
היתוש סטסיק קפא לרגע, אבל נכנס לביתו וראה שהיתושה טומקה מורטת את שערות זְקָנָהּ של הצבוֹעה זויה, שערה, שערה (ניקוי קוסמטי של הפנים).
לשאלה על ארוחה חמה, ענתה טומקה בקוצר רוח:
"לך לבִּיצה".
ללכת לביצה משמעו להגיע עד לביצה, לקטוף, אחר כך לסחוב, לשטוף, לנקות, לחתוך, למזוג, להדליק, להעמיד, לבחוש וכדומה, והאוכל עצמו יהיה מוכן רק כעבור ארבעים דקות, וגם יהיה שרוף ועם חול בשיניים.
תודה רבה.
הוא נאנח בצער, ועל רקע צעקותיה העמומות של אשתו ונהמתה של הצבועה זויה, שלף היתוש סטסיק את הבקבוקון הנכסף שקיבל מהחיפושית דודה לידה, המכונה "רקבובית", ונטל מנה ממה שנותר בו.
מיד נהיה הכול לרעש רקע, מלבד חצאית המיני המעכסת של החזירה אָלָה.
היתוש סטסיק פרץ בבכי, החל לשיר את הקטע האהוב עליו:
"שוב לשם, אל ים הלהבות", וטס במהירות מן הבית לכיוון דיר החזירים, שוכח את כל פצעיו.
כאשר טמנה היתושה טומקה את שכרה במגף, והצבועה זויה הביטה בשמחה בעיניים מלאות דמעות בפרצופה הקירח, כבר כרכר היתוש סטסיק סביב החזירה אלה, ששכבה בתנוחה ביתית בלי שום חצאית, ושאל אותה שאלות בקול מזמזם:
א.
כמה זמן היא כבר נפגשת עם הפשפש מסטיסלב וב.
האם ידוע לה שמסטיסלב חולה במחלה הנוראה – עששת, הדורשת חבישות למשך זמן רב.
החזירה אלה בהתה ולא הקשיבה, שכן סטסיק לא היה האורח היחיד שלה, היתה שם חבורה גדולה, הילדים הגדולים של הזבובה דומְנָה איוונובנה, למשל, שכבר הגיעו לפרקם, הם התכבדו בנדיבות והתרוצצו כמו משוגעים לצלילי הרוקנרול שלהם, וגם העכביש אַפַנַסִיי שנתן בפינה שיעורי מקרמה, שאורגנו במיוחד בשביל הנאספים.
החגיגה היתה בעיצומה, אבל היתוש סטסיק הרגיש בודד.
באותה הליכת פרשים מרושלת – הברכיים לצדדים, האגן בירידה – רק רעב יותר, הופיע בביתו בציפייה לסקנדל, אבל מיד הריח את ריחה הקסום של ארוחה חמה.
היתושה טומקה, מתברר, הכינה ארוחת ערב, ערכה את השולחן והמתינה לו בסינר, כמו פנלופה.1
היתוש סטסיק אפילו דמע.
מעשה שהיה "ובכן, אתם טוענים שהאדם אינו יכול להבדיל בעצמו בין טוב לרע, שהכול עניין של סביבה, שהסביבה משעבדת אותנו.
ואני סבור שהכול ביד המקרה.
אספר לכם על עצמי."
כה דיבר איבאן ואסילייביץ' שהכול כיבדוהו, לאחר השיחה שנסבה בינינו על כך, שכדי שניטיב איש-איש את מידותיו, הכרחי לשנות תחילה את התנאים שבהם חיים בני-האדם.
איש בעצם לא אמר שהאדם אינו יכול להבדיל בעצמו בין טוב לרע, אלא שלאיבאן ואסילייביץ' היה מנהג שכזה, להשיב על מחשבותיו שלו שהיו עולות בעקבות השיחה, ואגב אותן מחשבות לספר עם פרשיות מחייו.
תכופות התמכר כל-כך לסיפור, עד אשר היה שוכח לגמרי מדוע התחיל בו, מה גם שסיפוריו היו כנים ומהימנים מאוד.
וכך נהג גם כעת.
"אספר על עצמי:
כל חיי השתלשלו דווקא כך ולא אחרת לא בשל הסביבה, אלא בשל סיבה שונה בתכלית."
"מהי, אם כן?" שאלנו.
"אה, זהו סיפור ארוך.
כדי שתבינו, אצטרך להאריך בדבריי."
"ובכן, ספר נא."
איבאן ואסילייביץ' שקע במחשבות, ונד בראשו.
"כן…" אמר, "כל חיי השתנו בשל לילה אחד, או ליתר דיוק, בוקר אחד."
"ומה אירע לך?"
"מה שאירע הוא שהייתי מאוהב כהוגן.
התאהבתי פעמים רבות, אבל זאת היתה אהבתי העזה ביותר.
זה סיפור ישן;
כבר יש לה בנות נשואות.
זו היתה ב.
כן, וארניקה ב." איבאן ואסילייביץ' נקב בשם משפחתה.
"גם בגיל חמישים היא עוד היתה יפה לבלי די.
אך בנעוריה, בעודה בת שמונה-עשרה, היתה כלילת יופי:
גבוהה, תמירה, חיננית ונאדרת.
כן, בפירוש נאדרת.
תמיד התהלכה זקופה להפליא, כאילו לא ידעה אחרת, מטה קלות את ראשה לאחור, וזה העניק לה, יחד עם יופיה וקומתה הגבוהה, למרות רזונה ואפילו גרמיותה, כעין חזות מלכותית, אשר היתה עלולה להניס מפניה אמלא החיוך הרך, העליז תמיד שלא מש משפתיה ומעיניה הבורקות הנפלאות, ושרה על כל ישותה הצעירה והמתוקה."
"ראו כמה איבאן ואסילייביץ' מיטיב לתאר!"
"גם אם אפליג בתיאורים לא אדע לתארה לאשורה, כדי שתבינו מה היתה.
אבל לא זה העניין.
מה שרציתי לספר אירע בשנות הארבעים.
הייתי אז סטודנט באוניברסיטה באחד המחוזות.
אינני יודע אם טוב או רע הדבר, אבל לא היו לנו אז באוניברסיטה שום חוגים ושום תיאוריות, אלא פשוט היינו צעירים וחיינו כראוי לצעירים:
למדנו והתהוללנו.
הייתי ברנש עליז ותוסס מאוד, ונוסף לכול גם עשיר.
היה לי סוס אביר, גלשתי בהרים בחברתן של עלמות (המחליקיים עוד לא היו אז באופנה), השתוללתי עם חברים (באותו זמן לא שתינו דבר חוץ משמפניה.
כשידנו לא היתה משגת, לא שתינו דבר.
אבל לא שתינו וודקה, כמו היום).
יותר מכול נהניתי מריקודים ומנשפים.
רקדתי אז היטב, וגם מכוער לא הייתי."
"אנא, אל תצטנע!" קטעה אחת מבנות-שיחו את דבריו.
"אנחנו הרי מכירים את דיוקן הדאגֵרוֹטיפּ1 שלך.
לא רק שלא היית מכוער, יפה-תואר היית."
"יפה-תואר?
שיהיה יפה-תואר.
לא בזה העניין, אלא בכך שבשעת אותה אהבה עזה עד מאוד שלי אליה הייתי, בתום שבוע המאסְלֵניצָה, בנשף אצל נגיד הפלך, זקן חביב, קאמֶרהֵר עשיר ומכניס-אורחים.
אשתו, חביבה ממש כמוהו, קיבלה את פני האורחים בשמלת קטיפה חומה כהה, נזר משובץ יהלומים מעטר את ראשה, כתפיה וחזה הזקנים חשופים, לבנים ותפוחים, כמו בדיוקניה של יֵליזָבֶטָה פֶּטְרוֹבנָה.2 הנשף היה נפלא:
האולם מפואר, ובו יציעים, הנגנים היו בעלי מוניטין – מצמיתיו של בעל האחוזה חובב המוסיקה, הכיבוד כיד המלך וממש ים שוצף של שמפניה.
אני, אף כי להוט הייתי לשמפניה, לא שתיתי, מפני שגם בלי יין הייתי שיכור מאהבה, אך לעומת זאת רקדתי עד אפיסת הכוחות – רקדתי קאדרילים, ואלסים ופּוֹלקות, וכמובן, ככל שיכולתי, רק עם וארינְקָה.
היא היתה בשמלה לבנה חגורה אבנט ורוד, ובכסיות לבנות מעור דקיק, שכמעט נגעו במרפקיה הרזים והחדים, ובנעלי אטלס לבנות, את המָזוּרקה חטפו לי – המהנדס אָניסימוֹב המתועב, עד היום אני לא יכול לסלוח לו על זה – הוא הזמין אותה ברגע שרק נכנסה, ואני איחרתי כי קפצתי לספר לקחת כפפות.
את המזורקה רקדתי על כן עם גרמנייה קטנה אחת, שקצת חיזרתי פעם אחריה.
אבל חוששני שאותו ערב הקלתי בכבודה עד מאוד:
לא דיברתי אתה, לא הבטתי בה, ורק דמות אחת ראיתי לנגד עיניי – גבוהה ותמירה, בשמלה הלבנה ובאבנט הוורוד, את פניה הזורחות, הסמוקות, גומות בלחייה, ואת עיניה הרכות והמלטפות.
לא רק אני, הכול הביטו בה והתפעלו ממנה, גברים ונשים כאחד, אף על פי שהיא האפילה עליהן, על כולן.
לא היה אפשר שלא להתפעל.
על-פי החוק היבש, כמו שאומרים, את המזורקה לא רקדתי אתה, אבל למעשה רקדתי אתה כמעט כל הזמן.
בלי היסוס היא חצתה את הטרקלין כולו היישר אלי, אני הייתי קופץ על רגליי בלי להמתין להזמנה, והיא היתה מורה לי בחיוך על תושייתי.
כשהשורה שלנו קרבה אליה והיא לא ניחשה את סיסמתי3 והושיטה את ידה לא לי, היתה מושכת בכתפיה הרזות ומחייכת אלי, לאות צער ונחמה.
כשרקדנו את קטע המזורקה הדומה לוואלס, הארכתי בוואלס אתה והיא היתה מחייכת ואומרת בנשימה תכופה:
'Encore'4.
ואני חוללתי אתה בוואלס עוד ועוד, ולא חשתי בגופי."
"הכיצד זה לא חשת?
כמדומני, חשת גם חשת, כשחיבקת אותה במותניה.
לא רק בגופך חשת, אלא גם בגופה," אמר אחד האורחים.
איבאן ואסילייביץ' התאדם פתאום, וכמעט צעק בכעס:
"כן, זה מה שאתם, הנוער של היום.
חוץ מהגוף אינכם רואים דבר.
בימינו זה לא היה ככה.
ככל שהייתי מאוהב יותר, כן התפשטה היא מגשמיותה.
אתם היום רואים רגליים, קרסוליים ועוד כהנה וכהנה, אתם מפשיטים את הנשים שאתם מאוהבים בהן במבטיכם.
לגבי, מושא אהבתי, כפי שנהג לומר Alphonse Karr – שהיה סופר טוב – תמיד היתה לבושה מלבושי ברונזה.
אנו לא רק שלא הפשטנו, אלא השתדלנו לכסות את מערומיהן, כבנו הטוב של נוח.
מילא, אתם לא תבינו…" "אל תקשיבו לו!
מה היה הלאה?" אמר אחד הנוכחים.
"אה, ובכן, רקדתי בעיקר אתה, ולא הרגשתי איך הזמן עובר.
הנגנים, במין התמדה יגעה – כפי שיקרה, אתם יודעים, בסוף הנשף – גלגלו שוב ושוב את אותה נעימת מזורקה, ובחדרי ההסבה כבר קמו האמהות והאבות משולחנות הקלפים, בציפייה לארוחת הערב.
המשרתים נכנסו תכופות בריצה, נושאים דבר-מה.
השעה היתה אחרי שתיים בלילה.
הייתי מוכרח למצות את הרגעים האחרונים.
שוב בחרתי בה, ובפעם המאה הקפנו את האולם בצעדי ריקוד.
"'ובכן, אחרי ארוחת הערב הקאדריל שלי?' שאלתי כשליוויתי אותה למקומה.
"'כמובן, אם לא ייקחו אותי הביתה,' אמרה, מחייכת.
"'לא אניח להם,' אמרתי.
"'החזר לי את המניפה,' היא אמרה.
"'חבל להחזיר,' אמרתי והגשתי לה את המניפה הלבנה הזולה.
"'אז קח את זה, שלא יהיה חבל,' אמרה, תלשה נוצה מהמניפה והגישה לי אותה.
"לקחתי את הנוצה, ורק במבט יכולתי לבטא את מלוא ההתפעמות והכרת התודה שחשתי.
הייתי לא רק עליז ושבע-רצון, הייתי מאושר, המבורך שבאדם, הייתי טוב-לב.
לא הייתי עוד אני עצמי, אלא כמין יצור שמימי שאינו יודע רע מהו והמסוגל רק להיטיב.
הטמנתי את הנוצה באחת מכפפותי וניצבתי על עומדי, כיוון שלא מצאתי בי כוח להתרחק ממנה.
"'הבט, מבקשים מ-Papa5 לרקוד,' היא אמרה לי והצביעה על דמותו הגבוהה והזקופה של אביה הקולונל, שעמד בפתח הדלת בכותפותיו הכסופות, בחברת בעלת-הבית וגברות אחרות.
"'וארניקה, גשי נא לכאן,' שמענו את קולה הרם של בעלת-הבית, עם עטרת היהלומים וכתפי היליזבטה שלה.
"וארניקה ניגשה אל הדלת, ואני בעקבותיה.
"'שדלי נא, ma chere,6 את אביך לרקוד אתך.
נו, בבקשה, פיוטר ולָדיסלאביץ',' פנתה בעלת-הבית לקולונל.
"אביה של וארניקה היה זקן יפה עד מאוד, תמיר, גבוה ורענן.
פניו היו סמוקות מאוד, שפמו לבן ומסולסל à la Nicolas I, פאות לחייו לבנות גם הן ומחוברות אל שפמו, השיער על רקותיו מסורק לפנים, ואותו חיוך רך, מאושר, כמו אצל בתו, ריחף על שפתיו וזרח בעיניו הבורקות.7 הוא היה בנוי נהדר, חזהו רחב, מובלט כדרך אנשי צבא ומעוטר בעיטורים לא רבים, כתפיו מוצקות ורגליו ארוכות, ישרות.
הוא היה קצין מן הגזע של ותיקי הקרבות, עם חזות כמצוות ניקולאי הראשון.
"כשקרבנו אל הדלת, הקולונל עדיין עמד בסירובו, באמתלה שהוא כבר שכח את צעדי הריקוד, אך למרות הכול העביר את ידו בחיוך לשמאלו, שחרר את חרבו מן האבנט ומסר אותה לעלם ששמח לעמוד לשירותו, מתח את כפפת הזמש על יד ימינו – 'סדר צריך להיות,' אמר בחיוך – נטל את יד בתו וניצב בתנוחת רבע סיבוב, ממתין לצלילי הפתיחה.
"מששמע את תחילתה של נעימת המזורקה הוא רקע ברגלו בעזוז, שלח את רגלו השנייה קדימה, ודמותו הגבוהה, הכבדה שטה סביב האולם, לרגעים בחלקת צעד שקטה, לרגעים בשאון ובסער, בטפיפת סוליות וברקיעת רגל אל רגל.
דמותה החיננית של וארניקה ריחפה לצדו, מקצרת או מאריכה בלי משים, לפי הצורך, את צעדי רגליה הקטנטנות העטויות אטלס.
הטרקלין כולו עקב אחר כל זיע של השניים.
אני לא רק התפעלתי, אלא התמוגגתי מאושר, כפשוטו, כשהתבוננתי בהם.
בייחוד התמוגגתי וחשתי חמלה למראה מגפיו, המהודקים אל מכנסי הרצועה שלו, מגפיים מעור עגל משובח, אך לא מחודדים בחרטומיהם כצו האופנה, אלא מיושנים, בעלי חרטומים מרובעים וללא עקבים.
נראה שסנדלר הגדוד הוא שהתקין את המגפיים.
'כדי שיוכל להציג ולהלביש את בתו האהובה, הוא אינו קונה מגפיים אופנתיים אלא נועל מנעלים תוצרת בית,' חשבתי, וחרטומי המגפיים המרובעים המיסו את לבי כליל.
היה ניכר בו שפעם היה רקדן נפלא, אך כעת היה גופו כבד יתר על המידה, ורגליו לא היו עוד גמישות דיין לכל אותם צעדי הריקוד היפים והמהירים שהתאמץ לבצע.
ואף על פי כן השלים בכישרון שני סיבובים.
כשפישק בזריזות את רגליו ושוב הצמידן, וכרע, אמנם בכבדות מסוימת, על ברכו, והיא שטה סביבו, מחייכת ומיטיבה את חצאיתה שהוא נגע בה ברגלו, הכול פרצו בתשואות רמות.
הוא התרומם במאמץ מסוים, תפס ברוך ובעדנה את בתו באוזניה ונישק אותה על מצחה.
אחר-כך הוביל אותה אלי, כיוון שהיה סבור שתורי לרקוד אתה.
אמרתי שלא אני הוא בן-זוגה לריקוד.
"'מילא, אין דבר, עכשיו תרקוד אִתה אתה,' אמר, מחייך בנועם ומחזיר את חרבו אל תפס האבנט.
"כדרך שיקרה, שבעקבות טיפה אחת המטפטפת מבקבוק נשפכת כל תכולתו בקילוחים גדולים, כך גם בנשמתי שחררה האהבה לווארניקה את כל יכולת האהבה שהיתה כמוסה בה.
חבקתי אז עולם ומלואו באהבתי.
אהבתי את בעלת-הבית העטורה בנזר היהלומים ובעלת החזה היליזבטני, את בעלה, את אורחיה, את משרתיה, ואפילו את המהנדס אניסימוב שנטר לי טינה.
ואילו כלפי אביה, על מגפיו תוצרת הבית וחיוכו הרך, הדומה לחיוכה, חשתי אותו ערב כמין רגש של התפעלות ענוגה.
"המזורקה תמה, בעלי-הבית הזמינו את האורחים לסעוד, אולם הקולונל ב.
התנצל באומרו שעליו לקום מחר השכם בבוקר, ונפרד מהמארחים.
חששתי כבר שמא ייקחו גם אותה, אבל היא נשארה עם אמה.
"לאחר הסעודה רקדתי אתה את הקאדריל המובטח, ואף על פי שהייתי, כמדומה, מאושר לבלי די, הלך אושרי וגאה.
על אהבה לא דיברנו כלל.
לא שאלתי אותה, ואפילו לא את עצמי, אם היא אוהבת אותי.
היה לי די בזה שאני אהבתי אותה.
וחששתי רק מכך, שמא דבר-מה יפגום באושרי.
"כשחזרתי הביתה, התפשטתי וחשבתי לשכב לישון, נוכחתי שהדבר הוא לגמרי מן הנמנע.
בידי היתה הנוצה ממניפתה וכסיה שלמה שלה, שהיא נתנה לי שעה שנסעה, שעה שעלתה אל הכרכרה, ואני עזרתי לאמה להתיישב ואחר-כך לה.
התבוננתי בחפצים האלה, ובלי לעצום עין, ראיתי אותה לנגדי פעם ברגע שבו היא מנחשת את סיסמתי, מתלבטת בין שני בני-זוג לריקודים ואני שומע את קולה החביב שעה שהיא אומרת:
'גאווה, לא כן?' ומושיטה לי בשמחה את ידה, או כשבשעת הסעודה היא מרפרפת בשפתיה על גביע השמפניה, ומפריחה אלי מבט בעיניים לטפניות.
אך יותר מכול אני רואה אותה בשניים עם אביה, שעה שהיא נעה לצדו בחלקת צעד, ומציצה בקהל המתפעל בשמחה ובגאווה, על עצמה ועליו גם יחד.
ובלי משים אני קושר את שניהם יחד, אותו ואותה, ברגש אחד של התפעמות ועדנה.
"גרתי אז לבדי, עם אחי המנוח.
אחי מימיו לא אהב את אנשי החברה ולא הלך לנשפים, ואילו כעת התכונן לבחינות הגמר באוניברסיטה, וניהל אורח-חיים מהוגן ביותר.
הוא ישן.
הבטתי בראשו השקוע בכר והמכוסה כדי מחציתו בשמיכת פלנל, ונתקפתי חמלה ואהבה אליו, חמלה מפני שהוא לא ידע ולא חלק עמי את האושר שחוויתי.
המשרת הצמית שלנו, פֶּטרוּשָׁה, קידם את פני, אוחז נר בידו, ורצה לעזור לי להתפשט, אך אני שילחתי אותו.
מראה פניו המנומנמות ושערותיו הסבוכות היה בעיניי נוגע ללב עד להתמוגג.
מנסה לא להקים רעש, עברתי על בהונותי אל חדרי וישבתי על המיטה.
לא, הייתי מאושר מדי, לא יכולתי לישון.
מה עוד שהיה לי חם בחדרים המוסקים, ובלי להסיר את מדי יצאתי חרש אל המבוא, לבשתי מעיל, פתחתי את הדלת ויצאתי החוצה.
"את הנשף עזבתי אחרי ארבע, ועד שהגעתי הביתה וישבתי בבית, עברו עוד כשעתיים, כך שכשיצאתי, כבר האיר האור.
מזג-האוויר היה יאה למאסלניצה:
שרר ערפל, שלג רווי מים נמס בדרכים, ומכל הגגות נשרו טיפות.
משפחת ב.
גרו אז בפאתי העיר, ליד שדה גדול, שבקצהו האחד היתה טיילת, ובקצהו האחר פנימייה לנערות מן המעמד הגבוה.
חציתי את הסמטה השוממה שלנו ויצאתי לרחוב הראשי, שבו החלו להיקרות בדרכי הולכי-רגל, וגם עגלונים המכוסים ביריעות של שק, שדשדשו במגפיהם העצומים ליד העגלות העמוסות לעייפה, ובתי הרחוב, שנראו גבוהים מאוד בערפל – הכול כאחד נעם לי יותר מאי-פעם, על הכול היתה נסוכה משמעות מיוחדת.
"כשיצאתי למגרש שבו היה ביתם, ראיתי בקצהו, סמוך לטיילת, דבר-מה שחור גדול, ואוזני קלטה צלילי חליל ותוף שנישאו משם.
נפשי התרוננה כל אותה עת, ומדי פעם הדהדה בראשי נעימת המזורקה.
אלא שזאת היתה נעימה מסוג שונה, קשה, מבשרת רעות.
"'מה זה?' חשבתי בלבי, והלכתי לעבר הצלילים בדרך הכבושה והחלקלקה באמצע השדה.
לאחר שעברתי כמאה צעדים התחלתי להבחין, מבעד לערפל, בהמון של אנשים שחורים.
חיילים, כפי הנראה.
'כנראה, הם מתאמנים,' חשבתי, וניגשתי קרוב יותר, יחד עם נפָּח במעיל פרווה קצר ושמנוני ובסינר, שהלך לפני ונשא דבר-מה.
חיילים במדיהם השחורים עמדו בשני טורים, טור כנגד טור, מחזיקים את רוביהם בהצג, ולא זעו.
מאחוריהם עמדו מתופף וחלילן וחזרו ללא הרף על אותו לחן צווחני, צורמני.
"'מה הם עושים?' שאלתי את הנפח, שנעצר לצדי.
"'מצליפים בטטארי שברח,' השיב הנפח בזעף, מציץ אל הקצה המרוחק של הטורים.
"גם מבטי נדד לשם וראיתי, בין הטורים, משהו מאיים הקרב אלי.
מה שקרב אלי היה אדם מעורטל עד מותניו, קשור אל רוביהם של שני חיילים שהובילו אותו.
לצדם פסע איש צבא גבוה בסגין ובכובע מצחייה, שדמותו נראתה לי מוכרת.
הנידון, מתעוות בכל גופו, רוקע ברגליו על השלג הנמס, התקדם לעברי תחת מלקות שניתכו עליו משני העברים.
יש שקרס לאחור, ואז הקצינים הזוטרים, שהובילו אותו ברוביהם, דחקו בו קדימה, ויש שנפל לפנים, ואז הקצינים הזוטרים תמכו בו שלא ייפול, ומשכו אותו לאחור.
וצמוד אליו צעד בלי להרפות, בהילוך נוקשה, מרטט, הקצין הגבוה.
היה זה אביה, בפניו הסמוקות ובשפמו ובפאות לחייו הלבנות.
"על כל מכה הפנה הנידון, כמשתומם, את פניו המתעוותות מייסורים לאותו כיוון שממנו ניתכה המכה, והיה חושף את שיניו הלבנות, וחוזר ואומר את אותן המלים.
רק כשהיה ממש קרוב, הגיעו המלים הללו לאוזניי.
הוא לא דיבר, הוא התייפח:
"אחים, רחמו!
אחים, רחמו!" אלא שהאחים לא ריחמו, וכשהצועדים הגיעו למקום עומדי ראיתי כיצד החייל שעמד כנגדי צועד בתקיפות קדימה, מניף בשריקה מקל וחובט בו בכוח על גבו של הטטארי.
הטטארי נרתע לפנים, אך הקצינים הזוטרים החזיקו בו, ומכה חזקה כקודמתה ניחתה עליו גם מן העבר השני, ושוב מן העבר הזה, ושוב מן העבר ההוא.
הקולונל צעד לצדו, הביט פעם תחת רגליו ופעם בנידון, שאף אוויר לקרבו, ניפח את לחייו ושחרר אותו לאט מבעד לשפתו הזקורה.
כשעברו הצועדים על פני המקום שבו עמדתי, ראיתי להרף-עין בין הטורים את גבו של הנידון.
זה היה דבר כה מפוספס, רטוב, אדום, לא טבעי, שלא האמנתי שזהו גופו של אדם.
"'הו, אלוהים!' הפטיר לידי הנפח.
"ההולכים החלו להתרחק, והמכות עוד ניתכו כקודם משני העברים על האדם המועד, המפרכס, וכקודם רעמו התופים וצווח החליל, וכקודם פסעה בצעד נחוש דמותו הגבוהה והתמירה של הקולונל לצד הנידון.
לפתע נעצר הקולונל, וקרב בצעד זריז אל אחד החיילים.
"'אני אראה לך איך להחטיא,' שמעתי את קולו הזועם.
'תמשיך להחטיא?
תמשיך?'
"וראיתי כיצד היכה בידו החזקה בכפפת הזמש בפניו של החייל המפוחד, קטן-הקומה ודל הכוח, על שלא הנחית את מקלו על גבו האדום של הטטארי בכל כוחו.
"'להביא פרגולים טריים!' הוא צעק, מתבונן סביבו, וראה אותי.
הוא מיהר להסב את פניו, משים עצמו כאינו מכיר אותי, מזעיף פנים בהעוויה אימתנית.
חשתי בושה רבה כל-כך שלא ידעתי לאן להסב את מבטי, כאילו נתפסתי במעשה המחפיר ביותר, השפלתי את עיניי ונחפזתי ללכת הביתה.
כל הדרך, לסירוגין, רעמו באוזניי התופים וצווח החליל, נשמעו המלים:
'אחים, רחמו!', ושמעתי את קולו הבוטח, הנזעם של הקולונל שצעק:
'תמשיך להחטיא?
תמשיך?' ובתוך כך רבצה על לבי מועקה גופנית כמעט, שגבלה בבחילה, מועקה שבשלה נעמדתי כמה פעמים וחשתי שהנה הנה אקיא את כל אותה אימה שהמחזה הזה מילא אותי בה.
איני זוכר כיצד הגעתי הביתה ושכבתי.
אך משרק התחלתי להירדם, שמעתי וראיתי הכול שוב, וקפצתי ממקומי.
"'כנראה, הוא יודע דבר-מה שדעתי אינה משגת,' חשבתי על אודות הקולונל.
'אילו ידעתי את אשר הוא יודע, הרי שהייתי מבין את אשר ראיתי, וזה לא היה מייסר אותי.' אך ככל שחשבתי על כך, לא יכולתי להבין את אשר ידע הקולונל, ונרדמתי רק עם ערב, גם זאת רק לאחר שהלכתי אל חבר ושתיתי אתו לשוכרה.
"שמא אתם חושבים שהחלטתי אז שמה שראיתי היה דבר רע?
כלל וכלל לא.
'אם זה נעשה בביטחון שכזה, והכול הכירו בו כדבר נחוץ, הרי שמן הסתם הם ידעו דבר-מה שאני לא ידעתי,' חשבתי, והתאמצתי לגלות את פשר הדבר.
אלא שככל שהתאמצתי, גם בחלוף הימים לא יכולתי לגלותו.
וכיוון שלא גיליתי את הדבר, לא יכולתי להצטרף לשירות הצבאי, כפי שרציתי לפני כן, ולא רק שלא שירתתי בצבא, לא שירתתי בשום מקום, ועיניכם הרואות, לא היתה בי שום תועלת."
"ניחא, את זה אנחנו יודעים, כמה לא היתה בך שום תועלת," אמר אחד הנוכחים.
"מוטב שתאמר:
כמה אנשים לא היתה בהם שום תועלת, אלמלא היית קיים."
"אלה ממש הבלים גמורים," אמר איבאן ואסילייביץ' באי-נחת גלויה.
"והאהבה, מה אתה?" שאלנו אותו.
"האהבה?
האהבה, מאז אותו היום, הלכה ונמוגה.
כשהיא, כפי שאירע לה תכופות, היתה שוקעת במחשבות בעוד חיוך נסוך על פניה, מיד הייתי נזכר בקולונל במגרש, וחשתי אי-נוחות ואי-נעימות משונות, ומיעטתי להתראות אתה.
והאהבה חלפה עברה לה.
אז כך לפעמים מתגלגלים הדברים, וכך משתנים כל חייו של אדם ומשנים כיוון.
ואתם אומרים…" סיים את דבריו.
יאסנאיה פּוֹליאנָה, 20 באוגוסט 1903 *מתוך "האם אדמה מרובה נחוצה לאדם וסיפורים אחרים", הוצאת כרמל, 1999. 1
נקישה חרישית בדלת נשמעה מבחוץ:
אחת.
הפוגה.
ושוב – בקול מעט חזק וגרמי יותר:
שתיים.
בתנועה מתורגלת, בלי לקום ממיטתו, הושיט גיבֵּנין את רגלו לקראת הנקישה, השחיל את בהונותיו אל תוך הידית, ומשך.
הדלת נפתחה לרווחה.
על המפתן, ראשו מגרד את המשקוף, עמד אדם ארוך, אפור, הולם את צבעה של שעת הדמדומים שזלגה אל תוך החלון.
גיבנין טרם הספיק להוריד את רגליו מהמיטה, ואילו המבקר כבר צעד פנימה, לחץ את הדלת בשקט אל תוך המשקוף, ולאחר שתיקו המבצבץ מתחת לידו הארוכה כיד קוף נתקע פעם בקיר זה, ופעם בקיר אחר, אמר:
"בדיוק כך:
קופסת גפרורים."
"מה?"
" החדר שלך, אני אומר:
קופסת גפרורים.
כמה יש פה?"
"שמונה נקודה משהו."
"בדיוק, בדיוק.
תרשה לי?"
ובטרם הספיק גיבנין לפתוח את פיו, התיישב המבקר בקצה המיטה ופתח בחופזה את אבזם תיקו הנפוח.
אחר כך המשיך, מנמיך את קולו כמעט ללחישה:
"יש לי הצעה.
תראה:
אני, כלומר, אנחנו, עורכים, איך לומר, נו, נגיד, ניסויים.
בינתיים בדיסקרטיות.
לא אסתיר:
חברה זרה בולטת בתחומה מגלה בנו עניין.
אתה רוצה להדליק את האור?
לא, לא כדאי.
באתי רק לדקה.
ובכן, התגלה, בינתיים זהו סוד, חומר לגידול חדרים.
הנה, אם תואיל בטובך."
וידו של הזר, שנמשתה מתוך התיק, הושיטה לגיבנין שפופרת צרה וכהה, המזכירה שפופרות צבע רגילות, בעלת מכסה מוברג בחוזקה וחותם בדיל.
גיבנין הנבוך סובב את השפופרת החלקלקה באצבעותיו, ואף על פי שהחדר היה כמעט חשוך, פענח את המילה המוטבעת בבירור על התווית:
"מֶטרָבוּעִין".
כשהרים את עיניו, הן נתקלו במבטו הדומם, ללא ניד עפעף, של בן שיחו.
"ובכן, אתה לוקח?
המחיר?
עשה לי טובה, gratis.
רק למען פרסום המוצר.
אולי, אם כבר," והאורח החל לדפדף במהירות במעין פנקס משרדי שנשלף מתוך אותו תיק, "חתימה פשוטה כאן בספר הזה (תיעוד קצר, כמו שאומרים).
עיפרון?
הנה גם עיפרון.
איפה?
הנה, בעמודה השלישית.
בסדר גמור."
ולאחר שסגר בנקישה את הפנקס עם החתימה, הזדקף האורח, סובב בחדות את גבו, פסע אל הדלת, וכעבור דקה הדליק גיבנין את האור והתבונן בגבות מורמות בפליאה באותיות הבולטות בבירור:
מֶטרָבוּעין.
לאחר בחינה מדוקדקת יותר התברר שמיכל האבץ הזה עטוף בחוזקה, כמנהגם של סוכני פטנטים, בנייר דק ושקוף, שקצותיו הודבקו במומחיות זה לזה.
גיבנין הסיר את עטיפת הנייר של המטרבועין, פרש את הטקסט המגולגל כגליל שבלט דרך הברק השקוף של הנייר, והחל לקרוא:
הוראות שימוש:
המס את תרכיז המטרבועין ביחס של כפית תה אחת לכוס מים, טבול בתמיסה שהתקבלה פיסת צמר גפן או פיסת בד נקייה, ומרח על קירותיו הפנימיים של החדר המיועד לגידול.
התכשיר אינו משאיר כתמים, אינו פוגם בטפטים, ואף מסייע, כתוצר לוואי, להדברת פשפשים.
עד כה גיבנין רק תהה.
כעת החלה להשתלט על תהייתו תחושה אחרת כלשהי, חדה וחרדה.
הוא קם וניסה לצעוד מפינה לפינה, אך פינות תא המגורים היו קרובות מדי זו אל זו:
הצעידה הסתכמה בסיבובים, לא יותר, מהבהונות אל העקבים וחוזר חלילה.
גיבנין קטע אותה בחדות, התיישב ועצם את עיניו, התמסר למחשבות שהחלו לבוא:
ומה אם?
ואם, אז מה?
ואם פתאום?..
משמאלו, במרחק שלושת רבעי מטר מאוזנו, דפק מישהו אל תוך הקיר מסמר ברזל גדול, והפטיש נשמט מעת לעת ברעש מחריש אוזניים, כאילו כיוון אל ראשו של גיבנין.
הוא לחץ את רקותיו בידיו ופקח את עיניו:
השפופרת השחורה היתה מונחת במרכזו של השולחן הצר, שהצליח איכשהו להידחס בין המיטה, החלון והקיר.
גיבנין תלש את חותם הבדיל, ומכסה השפופרת השתחרר בסחרור מעגלי.
מתוך הפתח הצר והעגול שנחשף עלה ריח מריר כשל תבלין.
הריח הרחיב בנעימות את הנחיריים.
"נו, נו.
ננסה.
אם כי…" ולאחר שפשט את מקטורנו, החל בעליו של המטרבועין בניסוי.
השרפרף הוצמד אל הדלת, המיטה הוזזה אל מרכז החדר.
השולחן נערם על המיטה.
גיבנין דחף לאורך קרשי הרצפה צלוחית שבה נצנץ כזכוכית נוזל שקוף בעל גוון צהבהב מעט.
הוא זחל בעקבות הצלוחית, טבל בשיטתיות ממחטה מלופפת על עיפרון בתוך המטרבועין, ומרח באמצעותה את המשחה לאורך הקרשים ועיטור הטפט.
החדרון אכן אינו גדול מקופסת גפרורים, כפי שאמר האיש היום.
אבל גיבנין עבד באיטיות ובקפדנות, מנסה לא להשאיר אף פינה שאינה מרוחה כהלכה.
זה היה קשה למדי, מפני שאכן הנוזל מיד התאדה או נספג (הוא לא ידע לומר מה מהשניים), בלי להשאיר אפילו שכבה קלה ביותר, ורק ריחו שהלך ונעשה חריף ומתובל יותר, סחרר את הראש, שיבש את תנועת האצבעות והרעיד את הברכיים הלחוצות אל הרצפה.
כשהושלמו הרצפה וחלקם התחתון של הקירות , התרומם גיבנין על רגליו הכבדות והנחלשות באופן מוזר, והמשיך לעבוד בעמידה.
מדי פעם נאלץ להוסיף מעט תרכיז.
השפופרת הלכה והתרוקנה.
בחלון כבר עמד לילה.
מן המטבח, בצד ימין, נשמע רעם סגירת המנעול הכבד.
הדירה התכוננה לשינה.
במאמץ לא להרעיש, עלה הנסיין עם שאריות התרכיז על המיטה, ומהמיטה על השולחן המתנדנד:
לא נותר לו אלא למרוח במטרבועין את התקרה.
אך אז נשמעו דפיקות אגרוף בקיר:
"מה אתה עושה שם.
האנשים ישנים, ואתה…" בפנותו לכיוון הקול, עשה גיבנין תנועה לא מוצלחת:
השפופרת החלקלקה קפצה מידיו ונפלה מטה.
הוא שמר בזהירות על שיווי המשקל וירד אל הרצפה עם המכחול שכבר הלך והתייבש, אך זה היה מאוחר מדי.
השפופרת היתה ריקה, וכתם שהתייבש במהירות הדיף סביבו ריח מתוק מטמטם.
הוא נשען אל הקיר מרוב עייפות (משמאלו שוב נשמע רחש עצבני), השיב בכוחותיו האחרונים את החפצים למקומותיהם, וצנח בבגדיו על המיטה.
שינה שחורה נפלה עליו מלמעלה תכף ומיד:
הן השפופרת והן האדם היו כעת ריקים.
2 שני קולות החלו בלחישה.
לאחר מכן, במעלה מדרגות הצליליוּת – מפיאנו למצו-פורטה, ממצו-פורטה לפורטה פורטה פורטה – הם קטעו את שנתו של גיבנין.
"גועל נפש.
מה זה הדיירים החדשים האלה שצצים לך מתחת לחצאית… צרחות בכל מקום?!"
"אי אפשר פשוט לזרוק אותם לזבל…" "אני לא רוצה לשמוע על זה.
אמרתי לכם:
בלי כלבים, בלי חתולים, בלי ילדים…" ולאחר מכן הגיע כזה פורטה פורטה פורטה, ששנתו של גיבנין הסתלקה ממנו סופית, ובלי שפקח עדיין את עפעפיו התפורים יחד בעייפות, נמתח – בתנועה מתורגלת – אל קצה השולחן, שעליו עמד השעון.
כאן זה התחיל:
היד נמתחה ונמתחה, ממששת באוויר:
לא השעון ולא השולחן לא היו במקומם.
תכף ומיד פקח גיבנין את עיניו.
כעבור רגע קט ישב על המיטה והביט בחדרו במבוכה.
השולחן, שבדרך כלל עמד כאן, למראשות המיטה, זז למרכזו של חדר כלשהו, מוכר למחצה, מרווח אך חסר הגיון.
כל החפצים היו אותם חפצים:
השטיחון הדל המרופט, שזחל בעקבות השולחן אי שם קדימה, והתצלומים, והשרפרף, והעיטורים הצהובים של הטפט – אך כולם התפזרו בצורה משונה ברחבי קוביית החדר, שנמתחה.
"מטרבועין," חשב גיבנין, "זה חזק!"
ומיד החל להתאים את הרהיטים למרחב החדש.
ואולם, הדבר לא עלה בידיו:
השטיחון הקצרצר שהוסט בחזרה אל רגלי המיטה חשף את קרשי הרצפה העירומים הבלויים;
השולחן והשרפרף שהוצמדו כרגיל אל מראשות המיטה, שחררו פינה ריקה מרושתת בקורי עכביש ומזוהמת בקרעים ושאריות מכל מיני סוגים, אשר קודם לכן הפינות הצפופות וצלו של השולחן הסוו אותם ביד אמן.
בחיוך מנצח אך מעט מבוהל הקיף גיבנין את המטרים הרבועים החדשים שלו, שכמעט הועלו בריבוע, והתבונן בקפידה בכל הפרטים הקטנים.
הוא שם לב במורת רוח לכך שחדרו גדל באופן בלתי אחיד:
הפינה החיצונית, שנעשתה קהה יותר, הטתה את הקיר באלכסון;
ליד הפינות הפנימיות פעל כנראה המטרבועין בעוצמה פחותה;
למרות המריחה הקפדנית ביותר שביצע גיבנין, הניב הניסוי תוצאות מעט בלתי אחידות.
הדירה הלכה והתעוררה לאיטה.
אנשים חלפו כעכברים במסדרון.
דלתו של חדר הרחצה נטרקה פעם אחר פעם.
גיבנין ניגש אל המפתן וסובב את המפתח ימינה.
לאחר מכן שילב את ידיו מאחורי גבו וניסה לצעוד מפינה לפינה:
הוא הצליח.
גיבנין צחק בשמחה.
הנה, סופסוף.
אבל מיד חשב:
מישהו עלול לשמוע את צעדיו – שם מאחורי הקירות – מימין, משמאל, מאחור.
לאחר שעמד דקה ארוכה ללא ניע, הוא התכופף במהירות – ברקתו דקר לפתע הכאב החד והדק של אתמול – חלץ את נעליו והתמסר להנאה שבטיול, צועד ללא קול בגרביו.
"אפשר?"
קולה של בעלת הבית.
הוא ניגש במהירות לדלת ואחז במפתח, אך מיד נזכר:
אסור.
"אני מתלבש.
חכי.
מיד אצא."
"הכול טוב ויפה, אבל זה מסבך את הדברים.
נאמר שאנעל את החדר ואקח את המפתח איתי.
ומה עם חור המנעול?
ולאחר מכן החלון:
צריך לתלות וילון.
עוד היום." הכאב ברקתו התחדד והציק עוד יותר.
גיבנין אסף בחיפזון את מסמכיו.
הגיע הזמן לצאת לעבודה.
הוא התלבש.
השחיל את הכאב אל תוך כובע קסקט.
האזין ליד הדלת:
דומה שאין איש.
פתח במהירות.
יצא במהירות.
נעל במהירות במפתח.
כך.
במבואה המתינה בסבלנות בעלת הבית.
"רציתי לדבר איתך על זאתי, מה שמה.
תאר לך, היא הגישה בקשה לוועד הבית, שיש לה…" "שמעתי.
הלאה."
"לך לא יקרה כלום.
משמונה מטרים רבועים אין מה לחתוך.
אבל תבין את מצבי…" "אני ממהר," נד לה בכובעו, וירד למטה במדרגות.
3 בשובו מהעבודה עצר גיבנין ליד חלון הראווה של חנות רהיטים:
קימורה הארוך של הספה, השולחן העגול הנפתח… זה היה מתאים – אבל איך אפשר להכניס אותם לנגד העיניים והשאלות?
ינחשו, לא יוכלו שלא לנחש… נאלץ להסתפק בקניית מטר של בד צהוב (בכל זאת וילון).
לא עבר בחדר האוכל:
התיאבון נעלם.
צריך למהר הביתה – שם כל זה יהיה קל יותר:
לחשוב ללא חיפזון, להתבונן ולסדר.
לאחר שהשחיל את המפתח בדלת חדרו, הביט גיבנין לצדדים – האם אין מציצים:
אין.
צעד פנימה.
הדליק את האור ועמד זמן מה, פורש ידיו על הקיר, לבו פועם בסערה:
את זה לא חזה – בשום אופן.
המטרבועין המשיך לפעול.
במהלך שמונה או תשע שעות, כאשר היה הדייר בחוץ, הוא הספיק להזיז כל קיר בשני מטרים ויותר;
קרשי הרצפה, שנמתחו במוטות בלתי נראים, צלצלו בצעדו הראשון כצינורות של עוגב.
החדר כולו, מורחב ומעוות בצורה מפלצתית, החל להבהיל ולייסר אותו.
גיבנין התיישב על השרפרף בלי לפשוט את מעילו והתבונן בקופסת המגורים המרווחת ועם זאת הלוחצת, כמו ארון קבורה, מנסה להבין את הסיבה לתוצאה הבלתי צפויה.
אז נזכר – הרי לא מרח את התקרה:
התרכיז לא הספיק.
קופסת המגורים התפשטה לצדדים ולאורך בלבד, בלי שהתרוממה סנטימטר אחד למעלה.
"עצור.
צריך לעצור את הדבר המטרבועיני הזה.
או שאני…" הוא נעל את רקותיו בין כפות ידיו והאזין לכאב המכרסם שנדחף עוד בבוקר אל תוך גולגולתו, וכעת הוסיף לקדוח.
אף על פי שחלונות הבית ממול היו חשוכים, התכסה מפניהם גיבנין בבד הצהוב של הווילון.
הראש עדיין לא נרגע.
הוא התפשט בשקט, כיבה את האור ונשכב.
בתחילה ישן שינה קצרה, ולאחר מכן העירה אותו תחושת אי נוחות כלשהי.
גיבנין הידק את השמיכה ונרדם שוב, ושוב אותה תחושה בלתי נעימה של היעדר בסיס להישען עליו התלפפה בתוך שנתו.
הוא התרומם על כף ידו ונופף בידו הפנויה סביבו:
הקיר נעלם.
הצית גפרור.
אכן כן:
הוא נשף על הלהבה וחיבק את ברכיו בידיו, עד שמרפקיו התפוקקו.
"גָדָל, הארור, גָדָל." גיבנין חשק את שיניו, זחל מטה מהמיטה, ובניסיון לא להרעיש, הצמיד תחילה את רגליה הקדמיות, ולאחר מכן את רגליה האחוריות של המיטה, אל הקיר הבורח ממנו בזחילה.
היה לו קר מעט.
בלי שהדליק שוב את האור הלך לחפש בפינה את מעילו התלוי על מסמר, כדי להתכסות בכיסוי חם יותר.
אך המסמר לא היה במקומו על הקיר כפי שהיה אתמול, והיה צריך למשש את הקיר שניות אחדות עד שהידיים נתקלו בפרווה.
עוד פעמיים במהלך הלילה הארוך והמציק כמו הכאב ברקתו הצמיד גיבנין את ראשו וברכיו אל הקיר ונרדם, ולאחר שהתעורר, שוב התעסק ברגלי המיטה.
הוא עשה זאת באופן מוכני, נטול כעס ומת, ולמרות החושך סביבו, ניסה לא לפקוח את עיניו:
מוטב כך.
4 בערוב היום הבא, בתום עמל יומו, ניגש גיבנין אל מפתן חדרו:
הוא לא האיץ את צעדיו, ולאחר שנכנס, לא חווה לא פליאה ולא אימה.
כשנדלקה אי שם, הרחק תחת התקרה הארוכה והנמוכה, נורה חלושה, שקרני אורה הצהובות הגיעו בקושי לפינותיו החשוכות והנסוגות בהתמדה של הקסרקטין העצום והמת, שעד לאחרונה, לפני המטרבועין, היה כוך נעים, כה צפוף, אך כה מוכר, חי וחמים – הוא צעד בצייתנות לקראת ריבוע החלון הצהוב, שקָטַן כעת בשל קנה המידה, וניסה לספור את צעדיו.
משם, מהמיטה שנדחקה בעליבות ובפחד אל הפינה הצמודה לחלון, הוא הביט עייף וקהה חושים מבעד לכאב שקדח עמוק אל תוכו, בצללים המתנודדים שקיננו בקרשי הרצפה, בתקרה החלקה הנמוכה שמעליו.
"הנה – מין דבר כזה יידחק החוצה מתוך שפופרת ויתרבע:
ריבוע בריבוע, ריבוע הריבועים בריבוע.
צריך להקדים אותו במחשבה:
אם לא אחשוב מהר ממנו הוא יגבר עלי ו…" ולפתע נשמעה דפיקת אגרוף קולנית בדלת:
"האזרח גיבנין, אתה בבית?" ומאותו כיוון מרוחק עלה קולה המעומעם והנשמע בקושי של בעלת הבית:
"בבית.
בטח ישן."
גיבנין התכסה זיעה:
"ומה אם לא אספיק להגיע – והם יקדימו…" ובניסיון לצעוד ללא קול (שיחשבו שהוא ישן), צעד צעדה ארוכה בחשכה אל הדלת.
הנה.
"מי שם?"
"פתח כבר, מה ננעלת שם.
ועדת המדידה מחדש.
נמדוד מחדש ונלך."
גיבנין עמד והצמיד את אוזנו לדלת.
שם מאחורי קרש דק דרכו מגפיים כבדים.
נאמרו אי אילו נתונים כמותיים ומספרי חדרים.
"עכשיו לכאן.
פתח."
ביד אחת תפס גיבנין את ראשו של מתג החשמל וניסה למלוק אותו, כפי שמולקים את ראשו של עוף:
המתג התיז אור, לאחר מכן קירקש, הסתובב חלושות וצנח.
שוב אגרוף הכה בדלת:
"נו."
גיבנין סובב את המפתח שמאלה.
דמות שחורה רחבה נדחקה בפתח הדלת.
"הדלק אור."
"נשרפה."
בידו השמאלית אחז גיבנין בידית הדלת, ובידו הימנית בחוטי החשמל.
הוא ניסה להסתיר את החלל שהתרחב.
הדמות שחורה צעדה לאחור.
"למי יש שם גפרורים?
תביא קופסה.
נראה בכל זאת.
למען הסדר הטוב."
ולפתע קוננה בעלת הבית:
"מה כבר יש לראות שם?
שמונה מטרים ראיתם שמונה פעמים.
מזה שתמדדו, זה בטח לא יגדל.
בנאדם שקט, רוצה לשכב אחרי העבודה – לא נותנים לו לנוח:
מודדים ומודדים.
וכל מיני אחרים, שאין להם בכלל זכות לשטח, והם…" "גם נכון," סיננה הדמות השחורה, התנדנדה ממגף למגף, ומשכה את הדלת בזהירות, ואפילו כמעט בחמימות, אל תוך האור.
גיבנין נותר לבדו על רגלי צמר גפן כושלות, בתוך החושך בן ארבע הפינות, שגדל ללא לאות והתפשט מרגע לרגע.
5 הוא המתין לדעיכת קול הצעדים, התלבש במהירות ויצא לרחוב.
מישהו עלול לבוא שוב, למדוד מחדש, למדוד את החסר, אלוהים יודע מה.
מוטב שיישאר ויחשוב כאן – מצומת לצומת.
לקראת הלילה החלה רוח חזקה:
היא ניערה את ענפי העצים העירומים הקפואים, נדנדה את הצללים, הרעידה בקול זמזום את חוטי החשמל ונחבטה בקירות, כאילו ניסתה להפילם.
גיבנין החביא בתוך רקתו את הכאב שהתחדד מאימת מכות הרוח, והחל לפסוע, פעם צולל אל תוך הצל, ופעם טובל באור הפנסים.
לפתע, מבעד לדחיפות הרוח הגסות, נגע משהו שקט ועדין במרפקו.
הוא הסתובב.
תחת נוצות נחבטות בתיתורה שחורה – פנים מוכרות ועיניים מצומצמות בשובבות.
וקול שבקושי נשמע באוויר הנוהם:
"זַהה אותי כבר, הלוא אתה מכיר אותי.
ומסב את המבט.
עליך לקוד קידה.
ככה."
דמות קלילה, מתנדנדת ברוח, ניצבה על עקבים איתנים חדים, כל כולה אי ציות ונכונות למאבק.
גיבנין נד בכובעו:
"אבל הרי היית אמורה לנסוע מכאן.
ואת כאן?
אם כן, משהו עצר בעדך…" "כן – זה."
והוא חש את אצבע הזמש הנוגעת בחזהו ומיד שבה אל תוך הידונית.
תחת מחול הנוצות השחורות הוא תר אחר האישונים הצרים של עיניה, והיה נדמה לו שעוד מבט אחד, עוד מגע אחד, עוד מכה ברקה הבוערת, וכל זה יירגע, ,יתפרק וינשור.
בינתיים היא קירבה את פניה אל פניו ואמרה:
"הבה נלך אליך.
כמו אז.
זוכר?"
ומיד נעצר הכול.
"אי אפשר להיכנס אלי."
היא מצאה את היד שנרתעה ואחזה בה בחוזקה באצבעות הזמש שלה.
"אצלי… לא טוב," הוא הסב את מבטו, והסיג שוב את ידיו ואת אישוניו.
"אתה רוצה לומר:
צפוף.
אלוהים, איזה טיפשון אתה.
מה שיותר צפוף…" הרוח תלשה את סוף המשפט.
גיבנין לא השיב.
"או שמא, אולי, אתה לא…" הוא הגיע לפנייה, והביט לאחור:
האישה עדיין עמדה שם, מצמידה את הידונית אל חזה, כמגן;
כתפיה הצרות קפאו מצינה;
הרוח העיפה בלעג את חצאיתה והרימה את שולי מעילה.
"מחר.
הכול מחר.
ועכשיו…" ובצעד מהיר פנה גיבנין בהחלטיות לכיוון ביתו.
"דווקא עכשיו:
כשכולם ישנים.
לארוז את החפצים (את הנחוצים ביותר) וללכת.
לברוח.
להשאיר את הדלת פתוחה לרווחה, שגם הם.
למה רק אני?
למה לא שגם הם."
ואכן, הדירה היתה ישנונית וחשוכה.
לאחר שעבר את המסדרון – ישר וימינה, פתח גיבנין בהחלטיות את הדלת, וכתמיד, רצה לסובב את המתג שליד הכניסה, אבל הוא הסתובב ללא כוח בין אצבעותיו והזכיר לו שזרם החשמל נותק.
היה זה מכשול מתסכל.
אין מה לעשות.
גיבנין חיטט בכיסיו ומצא קופסת גפרורים:
היא היתה כמעט ריקה.
אם כן, שלוש-ארבע הצתות –לא יותר.
צריך לנהוג בחסכנות הן באור והן בזמן.
כשהגיע למתלה הצית את הגפרור הראשון:
האור זחל במעגלים צהובים דרך האוויר השחור.
גיבנין התגבר על הפיתוי ובכוונה גדולה התרכז בפיסת הקיר המוארת ובמקטורנים בגזרות אזרחיות וצבאיות שהיו תלויים על הוָוִים.
הוא ידע ששם, מאחורי גבו, מרחב המטרבועין המת עם פינותיו השחורות הוסיף להתפשט..
ידע ולא הביט סביבו.
בידו השמאלית גווע אורו של הגפרור, ידו הימנית תלשה מהוָוִים והשליכה אל הרצפה.
הוא נזקק ללהבה נוספת;
הוא הביט ברצפה ושם פעמיו אל הפינה – אם היא עדיין פינה ועדיין נמצאת שם – שאליה, על פי חישוביו, היתה אמורה לזחול מיטתו, אך הוא קרב את הלהבה בטעות להבל פיו, והשממה השחורה שוב סגרה עליו.
נותר הגפרור האחרון:
הוא ניסה להצית אותו פעם ופעמיים:
הוא לא נדלק.
פעם נוספת – וראשו המרשרש של הגפרור נפל והחליק בין אצבעותיו.
אז, לאחר שהביט לאחור, מִפָּחַד להמשיך הלאה אל המצולות, הסתובב וצעד בחזרה אל הצרור שהשליך לרגלי המתלה.
אך פנייתו, ככל הנראה, לא היתה מדויקת.
הוא פסע – עקב בצד אגודל, עקב בצד אגודל – אצבעותיו פשוטות לפנים, ולא מצא דבר:
לא צרור, לא מתלה, אפילו לא קירות.
"הרי אגיע לשם לבסוף.
הרי אני מוכרח להגיע." גופו היה דביק מקור ומזיעה.
רגליו נרעדו בצורה מוזרה.
הוא כרע ונשען בכפות ידיו על קרשי הרצפה:
"לא הייתי צריך לחזור.
הנה אני כך – לבד לחלוטין, ואין לאן לפנות." ולפתע הכה בו:
"אני מחכה כאן, והוא גָדֵל, מחכה, והוא…" דיירי המטרים הרבועים הצמודים אל שמונה המטר המרובע של האזרח גיבנין לא קלטו מתוך שינה ובהלה את עוצמתה ואת נימתה של הצרחה, שהעירה אותם באמצע הלילה וכפתה עליהם לרוץ אל מפתן תאו של גיבנין:
אדם אבוד וגוסס בשממה, אין כל תועלת וטעם בצעקתו:
אבל אם הוא בכל זאת – בניגוד לכל תכלית – צועק – הוא, כנראה, צועק כך.
1926 דימוי:
לוי ואן-לאו דרך fubiz כאשר נטרק מכסה הצוהר מעל לראשו והתעמעמו קולות האנשים שנשארו למעלה, ירד צ'ארלס דרווין בזהירות במדרגות, ביד אחת אחז במעקה שמירקו ידיים רבות, וביד השנייה לפת פמוט של נר שעווה עבה.
כשירד במדרגה החורקת האחרונה, שיחרר את המעקה ופסע לפנים בזהירות.
הרצפה כבר נשטפה.
אורו של הנר הספיק כדי לחשוף קיר קרשים מתקלף, חבית דביקה למראה, כמה תפוחי אדמה מתגוללים על הרצפה ושורות ארוכות של ארגזים זהים מתפוגגים אל תוך חשכה שהלכה והתעבתה בהדרגה.
הארגזים עמדו משני צדי המעבר בשורות-שורות ונקשרו לקירות בחבלים עבים.
כעבור מספר צעדים אפשר היה להבחין בתוך העלטה בכמה חביות יין וערמה של שקים שסודרו ליד הקיר.
המעבר הלך והתרחב.
נדמה היה שמתרחשת תנועה כלשהי מלפנים.
דרווין קפץ בבהלה ונסוג לאחור, אבל מיד הבין במה מדובר – רוח פרצים נשבה מתוך החשכה, להבת הנר נרעדה ובעקבותיה ריצדו הצללים ולכן היה נדמה כי משהו זע שם.
כאשר נגמרו הארגזים בצדדים, מצא את עצמו דרווין בחלל די מרווח, שבפינותיו נערמה אשפה מסוגים שונים – קרעים של אריג מפרשים, סירים מושחרים וקרשים זרוקים ללא סדר.
ממש מול פניו התנועעה קלות פיסת חבל.
דרווין הרים את הפמוט והביט אל התקרה;
לתוך הקרשים הגסים היה מוברג אנקול כבד והחבל הקרוע היה קשור אליו.
הוא עקף בזהירות את החבל, צעד כמה צעדים על הרצפה המתנדנדת ונעצר ליד שולחן וספסל שניצבו ליד הקיר.
ריח של עכברים ועובש עמד באוויר, אבל הריח הזה לא היה בלתי נעים, אלא יצר מעין חמימות ביתית.
ליד הקיר עמדו מקל ארוך וסל מכוסה במכסה קש, במקום שבו השאיר אותם אתמול.
דרווין הסיט את כנפי המקטורן הארוכות, התיישב על הספסל, העמיד את הנר על הרצפה ובהה בארשת מהורהרת לתוך העלטה.
"האין זה אותו החושך שבו נודדת התבונה האנושית?" חשב בעודו מתבונן בזוויות החפצים וצלליהם שהופיעו מתוך החשיכה.
"האין גם אנחנו תופסים בדיוק כך, בתוך אפלת אי-הוודאות, צירופים מועטים הנגישים לתבונתנו, ועליהם מנסים להתבסס בתפיסת העולם שלנו?
הנה חבית, הנה ארגז שניצב לידה, אבל העובדה שאני רואה אותם כעת, אין משמעה שחביות וארגזים זהים יעמדו בכל מקום שאליו אלך… אבל בעצם מה לארגזים ולזה?
העניין בכלל לא בארגזים, אלא בכך שְלַמַרְק לוקח את אחת התכונות של ההכרה האנושית ומחיל אותה בצורה מכנית על הטבע.
הוא מדבר על איזו תנועה מופשטת של החיים אל עבר שיפור עצמי.
אבל אילו זו היתה הסיבה העיקרית להתפתחות ולשינוי של עולם החי, כפי שטוען לַמַרְק, אז כל היצורים החיים היו מתפתחים במידה שווה.
והנה, בכל זאת אנחנו רואים דבר אחר לגמרי!
מין אחד מפנה את מקומו למין אחר, ואחר כך מין שלישי תופס את מקומו… אתמול הוכחנו שדווקא התנאים שהחיים מתקיימים בהם, הם בעלי השפעה מכרעת.
אבל באיזה אופן?
מדוע מין אחד נכחד ואחר מתרבה?
מה מכוון את התהליך האימתני הזה?
מהו הכוח שמכריח את החיים ללבוש צורות חדשות?
וכיצד אפשר לראות את ההרמוניה בתוך מה שנראה במבט ראשון כאוס מוחלט?…"
שעון הבְּרֶגֶה שבכיסו ניגן בשקט כמה תווים מתוך האוברטורה ל"רוברט השד", ודרווין התעשת.
כמו תמיד הובילו אותו המחשבות הרחק, הרחק כל כך שכאשר פקח את עיניו, לא מיד הבין היכן הוא נמצא ולשם מה הוא כאן.
"לעבודה",הוא חשב, "נתחיל במה שהפסקנו בו אתמול".
הוא נעמד על רגליו, פסע לעבר הקיר, נטל את המקל, הרים אותו מעל ראשו והלם בו בחוזקה שלוש פעמים בתקרה.
עברה שנייה, ומשם ענו בשלוש מהלומות זהות.
דרווין הלם אז פעם נוספת והחזיר את המקל למקומו.
הוא פשט את המקטורן והניח אותו בצורה מסודרת על השולחן.
הוא נותר באפוד שחור עשוי עור עבה, מכוסה בדוקרני פלדה קצרים צפופים.
דרווין התיר מעט את הקשירה על החזה, התרחק מהשולחן ופתח בסדרת נפנופי ידיים וקפיצות במקום, כדי לחמם את השרירים כראוי לפני הניסוי.
אולם כמעט לא נותר לו עוד זמן להתעמלות;
מתוך האפלה נשמעו חריקת הצוהר בסיפון, קולות מאיימים ונהמה עמומה;
לרגע נפל אור על המסדרון שיצא ממנו לא מזמן, אבל המכסה נטרק מיד ושוב השתררו חושך ושקט.
עברו כמה דקות שבהן עמד דרווין ללא ניע ליד השולחן והאזין ברוב קשב.
לבסוף נשמעו מעבר לחלל המואר צלילים חורקים, הזיזו שם משהו כבד.
אחר כך הגיע אליו צליל חריקת קרשים, במרחק נשמע משהו דומה לצחוק, ומתוך המעבר, ישר לכיוון הרגליים של דרווין, התגוללה במהירות חבית.
דרווין גיחך וצעד הצדה.
החבית חלפה במהירות לידו, התנגשה בשקי הקמח ונעצרה.
שוב השתרר שקט.
פתאום היכה חפץ קשה בחזהו של דרווין ונהדף.
דרווין קפץ הצדה ואז ראה תפוח אדמה גדול שנפל על הרצפה.
מאחורי הארגזים התעופף תפוח אדמה נוסף ופגע בכתפו.
דרווין פסע קדימה, פישק את רגליו הנתונות במגפיים כבדים פישוק רחב, התכופף ושרק שריקה רמה.
במעבר הופיעה דמות לא ברורה, היא הרימה יד ארוכה, ותפוח אדמה נוסף התעופף ממש ליד אוזנו.
דרווין הרים מהרצפה אחד מתפוחי האדמה, כיוון וזרק אותו בכל הכוח אל לב לבה של הצללית המטושטשת.
מתוך החשכה עלתה צווחה של עלבון שהתחלפה ביבבות שקטות, ואל עבר דרווין נע צל פרוותי ענק.
הוא פסע לפנים בשאגה מאיימת וקפא על מקומו בקצה החלל המואר.
עכשיו ראו את כולו.
אף שדרווין היה מורגל למדי במראה הזה, הוא צעד מוכנית לאחור.
לפניו, נשען בידיו הארוכות על הרצפה, עמד אורנגאוטן זקן.
ראשו בעל הקדקוד המחודד ופני החיה הבולטים לפנים הזכירו ראש של ילד מכוער שתחב לפה יותר מדי מזון;
השפתיים היו מקומטות ונפוחות, האף – שטוח וכהה, והעיניים האנושיות לגמרי הביטו בבוז ובעצלות.
מעל המותניים הוא הזכיר לקוח קבוע ענקי ועב בשר של פאבים באדינבורו, חובב בירה שפשט את חולצתו בגלל החום.
על חזהו שהיה כמעט חף משיער בלטו קפלים אימתניים שהזכירו שדי נשים נפולים – את הדמיון הדגישו פטמות גדולות וכהות, אבל דרווין ידע שעל שרירי הפלדה של החיה אין גרם אחד של שומן.
היה גם משהו נשי בצמות האדמוניות הארוכות, שמחלפות ארוכות של פרווה שגדלו בצדי הגוף העצום היו קלועות בהן, בירכיים הרחבות החזקות ובבטן הבולטת מאוד.
האורנגאוטן ניתק את הידיים מהרצפה והיכה בה קלות בשני האגרופים.
דרווין הגיב ברקיעת רגל, שָרק פעם נוספת והתקדם לקראתו.
עיניהם נפגשו, ודרווין הרגיש שהקוף מבין הכול מצוין.
הוא לא ידע באילו דימויים ההכרה הפרימיטיבית של הקוף משקפת את מהות ההתרחשות, אבל הוא הרגיש שבדומה לו עצמו, הוא מוכן לקרב האחרון, למלחמה רצחנית וחסרת רחמים על הקיום בעולם האכזר הזה.
דרווין הבין את זה על פי סממנים שהיו נהירים לחלוטין לעינו המיומנת.
צווארו הקצר של הזכר נרעד, והקפלים העמוקים שכיסו אותו נמתחו מדי פעם.
כמו תמיד ברגע של התרגשות רבה- ניפח האורנגאוטן את כיס הגרון שלו.
לעתים סגר את העפעפיים לרגע, השמיע קול שקט שדמה ל"אווו-אווו", והזיז קלות את רגליו – מלוא כובד גופו הונח על ידיו השעונות על הרצפה.
בהתקרבו לאט-לאט אל האורנגאוטן הביט דרווין דווקא על הידיים, וכאשר הן ניתקו מן הרצפה, הוא התיישב בבת אחת.
כפה ענקית חלפה מעל ראשו, אך לא תפסה דבר מלבד ריק.
דרווין כבר היה ממש קרוב.
הוא התרומם בפתאומיות ובלי לחכות שהזכר ינסה לתפוס אותו שוב, דחף אותו בחזהו בנשיפה.
האורנגאוטן איבד את שיווי המשקל לרגע, הניף את ידיו בסרבול, ובמכה קצרה ומדויקת הטיח דרווין אגרוף באפו הכהה השטוח.
האורנגאוטן התמוטט על הרצפה, אבל תכף ומיד קפץ על רגליו.
"אווו-אווו",הוא פעה.
דרווין שרק, והזכר התחיל לקפץ סביבו, אבל נמנע מלהתקרב יותר מדי.
הוא נע, נשען על הרצפה בידיו וזרק את רגליו הקצרות השעירות הרחק לצדדים.
דרווין עקב אחריו בחיוך קר, מסתובב סביב צירו, פניו פונים כל העת אל האורנגאוטן.
האורנגאוטן עצר, ניתק את כפותיו מהרצפה והלם בחוזקה בבטנו שלו בכפות ידיו המאורכות האפורות.
"אווו-אווו",הוא ילל שוב ופרש את ידיו לצדדים.
דרווין קפץ ביעף על חזהו, והם התגלגלו יחד על הרצפה.
אצבעותיו של דרווין התהדקו סביב הגרון המקומט של הזכר, ורגליו הכפופות למחצה לפתו בחוזקה את בטנו הבולטת.
האורנגאוטן ניסה להשתחרר והתפתל תחתיו בעוצמה כמה פעמים, אבל דרווין הצליח להישאר למעלה והידק את אצבעותיו עוד יותר חזק.
זמן מה טפחו הכפות של הזכר ללא סדר על גופו של דרווין, ואז לפתע תפסו אותו בפאות לחייו, כנראה רצה גם הקוף ללפות את גרונו, אבל דרווין, בראותו את הנולד, הידק את סנטרו לחזהו.
האורנגאוטן תפס את הפאות חזק יותר ומשך אותן אליו, כמעט לוחץ את פניו של דרווין אל פני החיה שלו.
זמן מה שכבו האדם והקוף ללא ניע, ואת השקט הפרו רק נשימותיהם המהירות והצרודות."בעצם", חשב דרווין בעת שהעווה את אפו מהצחנה שנדפה מפיה של החיה, "הטבע אחד הוא.
זהו אורגניזם אחד ענקי, שבו יצורים ומינים שונים ממלאים תפקידים של איברים או של תאים שונים, והדבר שבמבט שטחי עשוי להיראות מאבק מר על החיים, למעשה אינו אלא התחדשות עצמית של האורגניזם הזה, תהליך שדומה למה שמתרחש בכל יצור חי, כאשר התאים הישנים מתים וכאילו נדחפים החוצה על ידי התאים החדשים שנוצרים במקומם… מהו קיום נפרד מזווית הראייה של המין?
מהו קיום המין מזווית הראייה של כל מה שחי?
הבל…" שני הגופים לא זזו, וזוג עיניים אחד הביט אל זוג אחר.
שתי ישויות נפגשו, התלפפו בדומה לליפוף של מעשה האהבה, ורק אחת מהן יכלה לנצח, רק אחת היתה צריכה להמשיך הלאה, והשנייה שמותאמת פחות ולכן לא ראויה לחיות, היה עליה למות ולהפוך למזון של אינספור יצורים אחרים, גדולים, קטנים ובלתי נראים לעין לחלוטין, שעתידים גם הם לצאת למאבק לחיים ולמוות על כל חלקיק של הבשר המת.
"ובכן",חשב דרווין, אוגר כוחות למאמץ האחרון, "גם המאבק היוקד ביותר בין שני יצורים חיים אינו אלא פעולת גומלין בין שני אטומים של ההוויה, מעין תגובה כימית.
למעשה כולנו אחד, אנחנו תאים של יצור אחד בן אלמוות, שאוכל את עצמו ללא הרף, ונקרא החיים.
הטבע לא מבחין בין פרטיייי- " האורנגאוטן זז בפתאומיות, קישת את גבו, ושתי אנחות של שנאה התמזגו לשאגה אחת ארוכה, מלאת סבל ואהבה לחיים.
לכמה רגעים כאילו נוצר גוף בן ארבע ידיים וארבע רגליים – לא היה אפשר לומר עוד איפה גופו וגפיו של מי מהם.
כף יד התהדקה סביב גרון;
האצבעות תלשו קווצות שיער;
גב מפרפר אחד נלחץ אל גב אחר.
צלעות נסדקו, השיניים החלו לחרוק ונחשפו ניבים.
הרוק התקצף, האוויר בעבע בגרון והעקבים דפקו במהירות על הרצפה.
כל תא בשרירים המאובנים ממתח התגייס לקרב הקטלני ושאף למסור את כל הכוח האגור בתוכו, כאילו הרגיש שהזדמנות כזאת אולי לא תחזור יותר לעולם.
הירכיים האימתניות התקפלו אל המפשעה, האגן הזדקר לפנים;
השוקיים התחככו אחת בשנייה;
ברך שעירה נלחצה לתוך בטן צייתנית;
הנחיריים התרחבו, ולשון כחולה מחוספסת התגלגלה החוצה.
שני רצונות מנוגדים רטטו זמן מה בשיווי משקל, אבל העניין כבר הוכרע – אחד מהם נרעד, נכנע, נסוג והתפורר תחת הלחץ של האחר;
עברו שניות בודדות ושתי עיניים מתוך הארבע התכסו בדוק של אדישות, החלו לאט לאט להזדגג.
דרווין שב להכרתו, נד בראשו, הרפה את אחיזת אצבעותיו בגרון הפרוותי וקם באטיות על רגליו.
כל הגוף המה.
כאבה הציפורן שנעקרה מיד ימין, דאבה הברך החבולה, אבל כל זה לא השתווה להרגשה שבאה מעומק הלב ובהדרגתיות הובאה למודעות השכל.
ביד רועדת קלות העיף דרווין אשפה שדבקה בחזהו.
"צריך לראות תמיד את ניצחון ההוויה מאחורי מסווה הסבל והמוות", הוא חשב.
"בעצם, אין שום מוות, יש רק צירי לידה, שמלווים את לידתו של עולם מחודש ומושלם יותר.
כאן למרק, ללא ספק, צודק".
הוא הביט סביבו.
כל הפרטים שהרכיבו את הפסולת הסובבת אותו – ארגזים, שקים, תפוחי אדמה שהתגוללו על הרצפה – קיבלו איזו איכות חדשה;
כל פריט היה שטוף בהתלהבות הניצחון וכעת חשף בענווה את היופי הטמון בו, כמו בתולה שמורידה את הכיסוי מפניה בפני הלוחם שכבש אותה.
העולם היה יפהפה.
על רגליים מאובנות מהמאמץ שהושקע לפני רגעים ספורים חזר דרווין לאיטו לשולחן שעליו בער הנר, והתיישב על הספסל.
זמן מה שום מחשבות חדשות לא עלו בראשו.
אחר כך הוא הביט באגרופו השעיר השרוט ונזכר בלמרק.
"אבל בכל זאת", חשב, "העניין כלל אינו בשאיפה לא מודעת של הטבע לשלמות.
אנחנו רואים שמתרחשת ברירה, ושהמותאם פחות מפנה את מקומו למי שמותאם טוב יותר.
לכן מין אחד דוחק את האחר, ומתיישב בבית גידולו.
אבל מתעוררת השאלה – מהו הדבר שקובע את מידת ההתאמה?
כוח?"
הוא הביט שוב באגרופו.
על הצד החיצוני של כף ידו היתה כתובת קעקע, ציור סכמטי של שלושה כתרים וביניהם ספר פתוח, שעל דפיו הכחילו מילים בכתב גדול:"Dominus illuminatio mea".בין "Dominus' ל-"illuminatio" פעם במהירות וריד כחלחל מתחת לעור.
"לא", חשב דרווין, "אילו היה זה כוח פיזי פשוט, הרי כדור הארץ היה מאוכלס בפילים ובלוויתנים בלבד.
ללא ספק, העניין הוא במשהו אחר.
אבל במה?
במה?
לעתים אני כל כך קרוב לפיענוח…" הוא תפס בידיו את גולגולתו הכבירה ושקע בהרהורים לפרק זמן ארוך.
להבת הנר על השולחן רעדה קלות, השעווה התפצפצה ועכברים לא נראים צווחו.
דרווין חשב זמן רב.
דמותו ההדורה שניצבה ללא ניע הזכירה מצבה.
לבסוף הוא זע, קם, נטל את המקל שעמד לצד הקיר והלם בו ארבע פעמים בתקרה.
בתגובה נשמעו משם מיד ארבע חבטות, ודרווין הלם בתקרה עוד פעם אחת.
הוא החזיר את המקל למקום, רכן אל הסל, הרים את מכסה הקש והוציא משם שתי בננות ירוקות.
הוא תחב אותן לכיסי מכנסיו השחורים הרחבים, שחרר סופית את סרט הקשירה שהידק את האפוד, פשט אותו מעל ראשו וזרק על השולחן ליד המקטורן.
כאשר נטרק מכסה הצוהר הבלתי נראה ומתוך המעבר בין הארגזים נשמעה חריקת קרשים תחת צעדים רכים אך כבדים, כבר היה דרווין מוכן.
הפעם לא נזרקו עליו שום תפוחי אדמה, האורח החדש לא הפגין כל בהילות.
הוא הלך מבלי שידיו נגעו ברצפה, ונע ללא חיפזון ובביטחה.
בתוך כתם האור הופיעה גורילה ענקית, כל גופה מכוסה פרווה שחורה קצרה, רק פניה וכפות ידיה היו ערומים, ולכן הזכירה ענק לבוש אימונית כהה.
לפתע חש דרווין קטן וחלש – אף שכתפיו היו רחבות כמעט כשלה, הוא היה נמוך ממנה בראש.
"ובכן", הוא חשב, בולע את רוקו ומקבע את רגליו ברצפה המתנועעת, "העניין איננו בכוח הפראי.
מה אם כן מגדיר את בחירת הטבע?
אולי ההתאמה לתנאי הקיום?
היכולת לנצל טוב יותר את אפשרויות הסביבה?"
הוא פסע לעבר הגורילה.
עיניה הלא גדולות, הנטועות עמוק בתוך הגולגולת, הביטו מתחת לגבות בחשדנות, אבל ללא פחד, והאף דמה לצלקת מכוערת;
רק האוזניים, שאת אחת מהן ראה דרווין כאשר הפנתה הגורילה את ראשה להסתכל בגופת קודמה, היו אנושיות לחלוטין.
מראה הגופה עורר את הגורילה.
היא נהמה בשקט, ממש כמו כלב, חשפה את הניבים הענקיים הצהובים והסיטה את המבט לדרווין.
אסור היה להתמהמה אפילו לרגע.
דרווין פסע שני צעדים מהירים קדימה, ניתר מהרצפה ותפס בחבל שהשתלשל מהתקרה תוך כדי קפיצה.
גופו נישא לפנים כמו מטוטלת ענקית, ומשהתקרב אל הגורילה שזזה הצדה בבהלה מרחק של לא יותר ממטר, אסף במהירות הבזק את רגליו אל בטנו והטיח בעזרת שני עקביו מכה היישר לתוך הפרצוף הרחב האדיש;
ברגע האחרון כמו ניסתה הגורילה להתגונן מהמכה, אך לא היתה מהירה מספיק.
המכה היתה נוראה.
הגורילה מעדה, איבדה את שיווי המשקל ונפלה על הרצפה בכבדות.
היא נראתה הלומה – אחרי הנפילה נשארה לשכב ללא ניע.
דרווין קפץ ברכות אל הקרקע ופסע לעברה.
"אז מהי ההתאמה?" הוא חשב.
"מה מגדיר את מידת ההתאמה של יצור לחיים בסביבה זו או אחרת?
יכולת ההישרדות?
אבל אז נוצר מעגל קסמים.
ההתאמה קובעת את יכולת ההישרדות, ויכולת ההישרדות קובעת את ההתאמה.
לא.
אבדתי חוליה כלשהי בשרשרת הלוגית…" הוא הסיט את רגלו כדי להכות, אבל באותו רגע פקחה הגורילה את עיניה, דחפה את עצמה בעזרת הגפיים הקדמיות מהרצפה, ולסתותיה נסגרו על המגף השמאלי של דרווין.
למזלו, הוא הספיק למשוך את הרגל, ושיני החיה ננעצו בעקב, מפצחות את הפרסה העבה העשויה ברזל.
דרווין ניתר לאחור ורגלו החליקה מהמגף.
הגורילה נעמדה בקפיצה אחת על הרגליים, בעזרת עבודת הידיים והלסתות שלה הפך המגף שנותר אצלה לגוש חסר צורה של עור קרוע בתוך כמה שניות.
היא זרקה אותו הצדה, פסעה לעבר החוקר, נהמה, הושיטה את כפותיה לפנים, והפרווה המתולתלת על ראשה סמרה.
"ובכן", חשב דרווין, "אולי העניין הוא בכך שחוקי הטבע, אף שהם משותפים לכול, מתבטאים בעוצמה שונה בחייו של כל מין?
כלומר, מתרחשת מעין פעולת גומלין של הדפוסים השונים, והמכלול שלהם הוא שקובע את תוצאת הברירה הטבעית!"
"ר-ר-ר-ר!" הוא צעק.
הגורילה קפצה מרחק פסיעה אחת לאחור.
דרווין שלף בננה מכיסו, סובב אותה לפני פרצופה של הגורילה וזרק אותה אל התקרה.
הגורילה הרימה את ראשה, הניפה את ידיה למעלה בניסיון לתפוס את הבננה, וברגע זה היכה אותה דרווין בתנופה ברגלו היחפה היישר בבטן החשופה.
הגורילה התייפחה והתקפלה, ומכת וו אימתנית מימין הפילה אותה מיד לרצפה – היא נפלה על החזה, ודרווין, בלי לאבד רגע, התנפל על גבה ותפס את גרונה בידו.
"האינטלקט", הוא חשב, בעודו מהדק את האחיזה בעוצמה הולכת וגדלה, "או אולי אפילו מה שקודם לאינטלקט, הוא המשתנה שיכול לשפר את הסיכויים של מין מותאם פחות מבחינה פיזית במאבק על הקיום…" אבל המאבק על הקיום רק התחיל.
אחרי שהתאוששה מהזעזוע שנגרם מהנפילה על הרצפה, נהמה הגורילה וניסתה להתהפך על הגב.
דרווין פישק את רגליו כדי להגדיל את שטח התמיכה, והכפיל את מאמציו.
משהו בעבע בגרונה של הגורילה, ולאחר מכן היא הסיטה את כפה הענקית לאחור – דרווין ראה את כף היד המקומטת שאצבעותיה האמצעיות מחוברות בקרום עור מרצדת סמוך מאוד לפניו – ותפסה אותו בצמה שבה היו קלועות השערות על עורפו.
עיניו של דרווין חשכו מכאב, והוא הרפה את אחיזתו.
הגורילה ניצלה זאת מיד ובדחיפה חזקה התגלגלה על הצד.
כעת נאלץ דרווין לאמץ את כל כוחותיו על מנת להחזיק אותה במקום – לו היתה מצליחה להסתובב עוד קצת, הוא היה חסר אונים לחלוטין בפני שיניה הנוראות.
דרווין נאנח והרגיש שהוא מאבד את הכרתו.
מול עיניו נרעד ריצוד אדמדם, ואחר כך, בבהירות, כמו על פני תחריט צבוע הוא ראה מבנה בן שלוש קומות על גדת נהר גבוהה, מכוסה בקיסוס כמעט עד הגג – הבית בשרוּסברי, שם עברה עליו ילדותו.
הוא ראה את חדרו, מלא בקופסאות של אוספי קונכיות וביצי ציפורים, ואחר כך – את עצמו, קטן, לבוש במקטורן צר ולא נוח, פוסע על חוף הים בשעת שפל, מתבונן ברכיכות ובדגים שנשטפו אל החוף על ידי הגלים.
לאחר מכן הוא ראה את פניו מלאות ההשראה של פרופסור גרנט, המורה הראשון שלו שדיבר על צורות הפגיות של עלוקות ושל חיטחבים, ואחר כך ריצדו פנים אחרות, פנים שראה רק בציורי דיוקנאות, אבל הם היו חיים באופן משונה – פניהם של סבא ארסמוס, שמת שבע שנים לפני הולדתו, של קארל לינה, של ז'אן בטיסט למרק, של ג'ון סטיבנס (ומיד עלה בזיכרון כיתוב תחת ציור של חיפושית נדירה מתוך ספרו על חרקי אנגליה – "נלכד על ידי צ'.
דרווין").
וכל הפנים הללו הביטו בו בתקווה, הם כולם חיכו שימצא בתוכו את הכוחות, שינצח וימשיך את המפעל שהתחילו, ומבעד לחשכת השנים והמילים, כולם שלחו לו את עזרתם ותמיכתם.
"אין לי זכות למות", חשב דרווין, "אני עדיין לא יודע את העיקר… אני לא יכול למות עכשיו".
במאמץ על-אנושי הוא אימץ את כל שרירי גופו הגדול, קיפל תחתיו את ידו שלפתה את גרון הגורילה ושמע פצפוץ שקט של חוליות הצוואר.
הגורילה רפתה בתוך החיבוק האיתן שלו, אבל זמן מה לא הצליח דרווין להרפות את אחיזתו ושכב עליה, מסדיר את נשימתו.
"כן", הוא חשב, "לא רק האינטלקט אלא גם הרצון.
הרצון לחיים.
צריך להרהר בכל זה בשקט".
הוא נעמד, ניגש אל השולחן באיטיות, זרק את המקטורן על כתפיו ונטל בידו את הפמוט עם הנר שכמעט כלה.
החזה השרוט דימם, הרגל כאבה, הצוואר המאומץ יתר על המידה דאב, אבל דרווין היה מאושר.
האמת התקרבה אליו בכמה צעדים נוספים, ואורה החגיגי, עדיין לא זוהר, אבל כבר נראה היטב, מילא את נשמתו.
דרווין דילג מעל הגורילה המתה, עקף את הארנגאוטן ששכב בפישוק רגליים בלי בושה וצעד אל היציאה.
כאשר נפתח הצוהר שמוביל אל הסיפון הסתנוור דרווין מאור השמש.
זמן מה הוא מצמץ במתיחות, נאחז במעקים, ואחר כך כמה ידיים יראות כבוד באו לעזרתו וסייעו לו לעלות לסיפון.
דרווין כיסה את פניו בכף ידו.
כאשר התרגלו מעט העיניים לאור, הוא פקח את עפעפיו וראה את מימיו הכחולים, חסרי הגבולות, של האוקיינוס, מעליהם תלויים סימני וי לבנים של ציפורים.
במרחק, מעבר לדופנות הספינה הלא גבוהות, דרך רשת דלילה של חבלים נישאים, נראה חוף ירוק של אי לא ידוע, פעם ירד מטה ופעם התרומם מעלה.
"סר צ'ארלס, הכול בסדר?" קולו של רב החובל נשמע סמוך לאוזנו.
"אל תקרא לי סר",מלמל דרווין, "בשם אלוהים".
"האמן לי",אמר רב החובל בחגיגיות, "כבוד גדול עבורי ועבור כל צוות ספינת 'ביגל' ללוות אותך במסע הזה".
דרווין מחה קלות בידו.
כמו כדי לאשר את דברי רב החובל, נשמע על החרטום קול נפץ, ומעל המים התמר ענן עשן לבן.
דרווין הרים את עיניו.
לאורך דופן הספינה עמדו בשורה ישרה המלחים – כמעט כל הצוות היה כאן.
עשרות זוגות עיניים מאוהבות הביטו בו, וכאשר עוזרו של רב החובל לבוש המדים החגיגיים שעמד בפני המסדר הרים את חרבו, קריאת "הידד" רמה נישאה מעל הסיפון ומעל הים.
"הרי ביקשתי", אמר דרווין, "באמת, זה לא נוח לי".
"אתה גאוותה של בריטניה",אמר רב החובל.
"כל אחד מהאנשים האלה יספר עליך לנכדיו".
דרווין פזל במבוכה ובעגמומיות לעבר מסדר המלחים וצעד לאורך הסיפון.
לידו, במאמץ לא לפגר אחריו, צעד רב החובל, אחריהם מיהר רב המלחים, לבוש בכפפות לבנות ודלי שמפניה קפואה בידיו.
הרוח הלחה, שהרימה את שולי המקטורן, קיררה בנעימות את החזה החשוף של דרווין, והוא הרגיש שכוחותיו שבים אליו במהירות.
"על מה אתה חושב כעת?" שאל רב החובל.
"אני חושב… אלוהים אדירים, תגיד להם שיפסיקו לצרוח…" רב החובל סימן בידו, וה"הידד" הרועם שקט.
"אני חושב על עבודות המחקר שלי",אמר דרווין ביובש.
"סר צ'ארלס", אמר רב החובל, "האמן לי שכאשר אני מדמיין את הפסגות והתהומות שבהן משוטטות המחשבות חסרות המורא שלך, אני נתקף חולשה.
אני יודע שהרעיונות שלך יכולים להיראות מחוץ לטווח השגתו של קצין פשוט של הוד מלכותה, אך בכל זאת אני לא מחשיב את עצמי לבור גמור.
בזמנו גם אני למדתי באוקספורד…" רב החובל הפשיל את שרוול מעילו בתנועה זריזה והראה לדרווין קעקוע – שלושה כתרים כחולים מטושטשים וביניהם ספר עם כתובת מוכרת.
המבט של דרווין נהיה חביב יותר.
"למדתי בקיימברידג'",הוא אמר, "אבל זה לא העניין.
אני חושב על הקיום.
להתקיים – זה הרי נפלא כל כך, לא?
אבל רק המאבק יכול להעניק לשמחה הזאת מוחשיות.
מאבק חסר רחמים, אכזרי, על הזכות לשאוף את האוויר הזה, להביט בים הזה ובשחפים האלה.
אתה מבין?"
הוא הרים את עיניו אל רב החובל.
רב החובל הנהן בארשת מהורהרת, כאדם שעדיין לא מבין את משמעות המילים שהתעופפו אליו, אבל מנסה לזכור אותן בשקדנות, כדי להבין את פירושן אחר כך, בשובו אליהן בלבו פעמים רבות כשיישאר לבדו.
מבטיהם נפגשו, דרווין הרים את ידו כדי להניח אותה על כתפו של בן שיחו, אבל לפתע איבדו עיני רב החובל את צבען – תשומת הלב הנלהבת התחלפה בהן בתחושת פחד שנוכחותו פיזית כמעט.
דרווין חייך בעצבות והוריד את ידו.
כמו בכל כך הרבה פעמים בעבר שוב הרגיש את החומה הלא נראית שהפרידה בינו לבין שאר האנשים, שוכני מציאות יומיומית, טרודים בהבלים, אנשים שהיה כל כך קשה לחיות ביניהם, בשעה שהשתייכת לנצח ולהיסטוריה.
כדי לא להביך את רב החובל, הסיט דרווין את מבטו לשורות ארוכות של כלובים שעמדו על הסיפון.
מתוכם הביטו בו ללא מבע עשרות קופים ענקיים, חלקם אחזו בסורגי הכלובים, חלקם ישבו בשיכול רגליים על הרצפה, אחרים הניעו את איבריהם ברפיון.
דרווין תחב את ידו לכיס, מישש משהו דביק-לח ושלף בננה מעוכה, שנדבקו אליה כמה שערות שחורות-אדמוניות.
הוא זרק את הבננה לים ונפנה אל רב החובל.
"בעוד כשעתיים תכניסו חדשים",הוא אמר, "אני חושב שעוד שניים יספיקו להיום.
ועכשיו…" "שמפניה?" שאל רב החובל, שהתעשת בינתיים.
"תודה", אמר דרווין, "אני מודה לך, אבל אני עוד צריך לעבוד.
ולומר את האמת, נורא כואב לי הראש".
*דימוי:
יובל בן בסטאני מאמין שהכול כתוב מראש.
שלא קיים חופש בחירה.
שכל שנייה בחיי היתה כתובה בספר המרתק של גורלי, עוד בטרם באתי לעולם.
אני מאמין שאין לי אפשרות אמתית לבחור, ושאני צועד בדרך שסומנה לי.
כפי שתיאר ברוך שפינוזה, בחכמתו האלוהית:
...כל אדם רוצה ונוהג כפי שאלוהים, עוד מקדמת דנה, החליט
שירצה וינהג.
אבל כיצד מתיישב הדבר עם חירות האדם — דבר זה נשגב מבינתנו...
אכן, גם מבינתי נשגב הדבר.
לו יכולתי ליישב את כל החלטותיו של אלוהים באשר לגורלי, עם חירות האדם — לא היה לי שום קושי להסביר את מה שקרה לי אתמול והיום.
הדבר היה כך:
אתמול אני יושב בבודקה השמירה שלי, ברחוב לה גארדיה בתל־אביב ממש מעל הכביש הסואן.
הרוחות החזקות שנושבות מכיוון הים התיכון מרעידות אותה.
אותן רוחות העיפו לכביש קופסת קרטון גדולה, של טלוויזיה.
נוצר מצב מסוכן:
המכוניות עקפו את הקופסה במהירות גדולה, כשהן חותכות זו את זו.
אני יושב ומתבונן, וחושב לעצמי שרצוי להזיז משם את הקופסה — אבל זה מסוכן, מאוד מסוכן!
ולמרות זאת, כוח כלשהו שולף אותי מתוך הבודקה, ודוחף אותי לכיוון הכביש.
התת מודע לוחש לי:
"אל תלך!
אתה תקפח את חייך!"
תפסתי רגע שבו התנועה נרגעה מעט והדרך לקופסה נראתה יותר בטוחה, או לפחות כך נדמָה לי.
התחלתי לחצות את הכביש.
פתאום, מן המקום שבו נתיבי איילון המהירים נשפכים לרחוב לה גארדיה, מעבר לפנייה, הגיח אוטובוס.
אני, הלבוש במדי שומר, יישות רשמית בעת מילוי תפקידה, חשבתי שברגע שארים יד עם חמש אצבעות פרושות נהג האוטובוס בוודאי יבלום ויאפשר לי לרוץ ולהגיע לקופסה.
זה לא מה שקרה!
הוא המשיך לנסוע כאילו לא הבחין בי.
יתר על כן, הוא לחץ על דוושת הגז כדי להספיק לעבור באור הצהוב של הרמזור.
בקושי הספקתי לחמוק מהגלגל השמאלי הקדמי.
חטפתי את הקופסה, רצתי מהר בחזרה ודחפתי אותה אל תוך פח האשפה.
חלקיק שנייה הספיק כדי שפני הרוצח הכושל שלי ייחרתו לנצח בזיכרוני.
אף פחוס, מתחתיו שפם.
על המצח הקטן זולגות שערות שחורות מתולתלות.
עכשיו, כשאני כותב את השורות האלה, נדמה לי שהספקתי להבחין בקרניים קטנות, מבצבצות מבין השערות...
בבודקה, הלב שלי הלם כל־כך חזק עד שהרגשתי שהנה הוא עומד להיתלש ולהתגלגל על הרצפה.
נבהלתי כהוגן.
"אתה יודע איפה היית כרגע?" שאלתי את עצמי.
"על סף מוות!"
אבל לקראת הערב הכול נשכח.
אני חושב שזו המיומנות העיקרית שלי:
לשכוח.
כששאלו את אנטיסתנס, הפילוסוף היווני, איזה מדע הוא הנחוץ ביותר, השיב:
"מדע השכחה." אז גם אני שכחתי.
מה עוד שלמחרת נקבעה לי פגישה, והיא העסיקה את מחשבותַי בלי הרף.
שלושה ימים לפני כן, כשישבתי ברוגע עם אשתי על הספה וצפיתי בערוץ הרוסי בטלוויזיה, נשמע צלצול טלפון.
קול נשי רך שאל:
"אתה לאוניד?"
לאחר שאישרתי, הקול הציג את עצמו.
זו היתה עורכת מהוצאת ספרים מן הוותיקות והטובות בישראל.
היא סיפרה שקראה את הסיפורים שלי בעיתון, וגם הבוס שלה — לאחר שנתקל בסיפור האחרון שלי, כל־כך התלהב — שמייד ביקש שתמצא אותי ותקבע פגישה.
היא בישרה לי שהם רוצים להוציא את הסיפורים שלי בספר.
את מספר הטלפון מצאה דרך מודיעין טלפוני, והנה עכשיו היא מתקשרת.
קבענו פגישה.
אשתי שאלה מי היה על הקו.
עורכת מהוצאת ספרים גדולה, אמרתי, הם רוצים לפרסם את הסיפורים שלי, קבענו להיפגש.
אשתי שקעה במחשבות ואחר־כך אמרה:
"אתה צריך להתלבש יפה.
אתה הרי יודע שאין הזדמנות שנייה לעשות רושם ראשון."
היא הלכה לחדר השינה, ניגשה לארון הבגדים, והביאה לי משם מכנסי קטיפה בצבע קפוצ'ינו, חולצה אמריקאית רפויה ואת הנעליים החגיגיות שלי.
כשניצבת בפנַי הזדמנות נדירה לחשוב על הנעליים האלה, אני נכנס משום מה למצב רוח פיוטי, עם אלמנטים של חולמנות קלילה.
כשאני נזכר כיצד קיבלתי אותן, מציף אותי גל של רגשי אבהות עדינים, לפעמים אפילו מבצבצות דמעות בעינַי.
את הנעליים קיבלתי במתנה מהבן שלי, ליום הולדתי.
הוא הביא לי אותן מארצות־הברית, שם ביקר בענייני עבודה.
ברגעים האחרונים לשהייתו בניו יורק, כשהוא כבר כמעט מאחר לטיסה, מצא זמן לקפוץ לאחת החנויות היקרות ולקנות לי זוג נעליים ליום ההולדת.
המעשה הזה חימם את לבי באופן מיוחד.
עכשיו, כמה מילים על הנעליים עצמן:
הן יוצרו על־ידי חברת "קימברלנד".
ואיך יוצרו?
הגזרה שלהן מעודנת ביותר, צורתן האמנותית מושלמת — הקווים הענוגים מתמזגים בה יחדיו באופן הרמוני.
והצבע?
זמש חום בהיר אוורירי, שכמו נמס בגוון הסמיך יותר, החום־כהה, של הסוליה, מה שיוצר מין ספקטרום רך להפליא של צבעים.
הסוליה תוכננה על פי טכנולוגיה חדישה:
ההרכב הכימי שלה הופך אותה לחזקה וצמיגית במיוחד.
לכן נדמה לך שאינך צועד, אלא מרחף כמה סנטימטרים מעל פני האדמה, ושבין הסוליה לבין האספלט יש כרית אוויר קטנה.
הנעליים האלה היו כל־כך יקרות לי, שנעלתי אותן רק לעתים נדירות:
בחתונות, בריתות, מסיבות בר־מצווה, ימי הולדת, בחג הפסח, וגם באחד במאי — יום הסולידריות של פועלי כל העולם, שהרי אני, שומר הרכוש הקפיטליסטי, רואה בעצמי חלק ממעמד הפועלים.
ובכן, בערב שלפני הפגישה באחת מהוצאות הספרים הוותיקות בישראל, הכינה אשתי את מכנסי הקטיפה, את החולצה האמריקאית הרפויה ואת נעלי הזמש תוצרת "קימברלנד", האהובות עלי.
בבוקר יום הפגישה ירד גשם שוטף.
החלטתי לא לנעול את הנעליים החגיגיות, אלא נעלי ספורט רגילות, יומיומיות.
את הנעליים היקרות הכנסתי לשקית.
חשבתי לעצמי:
אנעל אותן רק אחר הצהריים, ממש לפני שאצא לפגישה.
מלבד השקית הזו היה עלי לקחת עוד שתי שקיות:
אחת של האשפה, ואחת עם מכונת קפה מקולקלת.
לקחתי את התיק ביד אחת, את שלוש השקיות ביד השנייה, ויצאתי מהבית.
נעלתי את הדלת.
ירדתי במעלית.
רק עכשיו, בראייה לאחור, אני מבין שלא הייתי מודע למעשַי.
הייתי מנותק מהמציאות.
כל הזמן חשבתי על הפגישה הצפויה.
איך אדבר עם האינטלקטואלים נשוּאי הפנים?
בעברית הנחותה שלי, שבה אני בקושי נושם, או יותר נכון:
משתנק?
נכנסתי לחדר האשפה שבו ניצבו שני מכלים, וזרקתי את השקיות.
חלפה שעה.
אני יושב בבודקה, מאזין לרדיו.
חדשות.
פתאום מכה בי המחשבה:
"איפה השקית עם הנעליים?
איפה הנעליים?!"
התכסיתי זיעה קרה.
אני עט על הטלפון.
"סווטה!!!" אני צועק לאשתי, אל תוך השפופרת.
"מה קרה?" היא עונה לי בבהלה.
"זרקתי את הנעליים לפח!
מהר!
לכי!
רוצי!"
והיא רצה.
בחמש הדקות שחולפות אני יושב...
יושב...
ו...
צלצול טלפון.
אני חוטף את השפופרת.
"הגעתי לשם בריצה, ובאותו רגע הם שפכו את האשפה למשאית..."
חצי שעה ישבתי בלי לזוז.
התאבנתי.
אחר־כך, פתאום הבזיק במוחי ניצוץ, שהצית את הדמיון.
הבנתי שהתרחשויות הבוקר הן עלילה נהדרת לסיפור קטן.
שאם אכתוב אותו מייד, ייעלם כאב האבדן.
הרי כבר מזמן ידוע שהתרפיה הטובה ביותר לנשמה היא היצירה.
התחלתי לכתוב, לחבר את הכול לכדי יחידה אחת:
את המחשבות על היעדר חופש בחירה ועל־כך שכל צעד שלנו כתוב מראש, את האירוע עם הקופסה על הכביש, את ההינצלות בדרך נס מגלגלי האוטובוס ואת המחיר ששילמתי על הטיפשות הזאת שכמעט עלתה לי בחיי, בדמות הנעליים שזרקתי לפח האשפה.
מזל שלא היה עלי לשלם בבריאות, ולא בארנק עם כסף וכרטיסי אשראי...
אקדים ואומר שבהוצאת הספרים פגשו אותי שני אנשים מקסימים:
אורה ואבי.
הם דיברו בכזאת עברית, שנהיה לי מתוק בפה, כאילו שכרגע אכלתי שוקולד בלגי.
לא היה אכפת להם איך אני לבוש.
הם אף לא העיפו מבט אל נעלי הספורט שלי.
אני לא מבין למה החבאתי אותן כל הזמן מתחת לשולחן.
אני מסיים, אבל לפני שאשים את הנקודה האחרונה, חשוב לי להביע את תקוותי.
אולי אצליח למכור את הסיפור הזה לאחד העיתונים האיכותיים ביותר בישראל.
אני לא פוסל את האפשרות שישלמו לי על זה ברוחב לב.
ואז, אקח את התשלום שאקבל, אלך לכיכר המדינה בתל־אביב ואקנה לי נעליים מתוצרת "קימברלנד", בדיוק כמו אלה שזרקתי לפח האשפה.
פרקים ראשונים נוספים >>> מלכת-פיק מורה על כוונת-זדון נסתרת.
ספר ניחוש-עתידות עדכני פרק 1 וּבִימֵי זִלְעָפוֹת נֶאֶסְפוּ הֵם תְּכוּפוֹת יַחַד;
שָׂמוּ – סְלַח לָהֶם אֵל!
– חֲמִשִּׁים עַד מֵאָה בְּלִי פַּחַד.
וְנִצְחוּ זֶה אֶת זֶה, וּמָחוּ זֶה לְזֶה עַל לוּחַ.
כָּךְ בִּיְמֵי זִלְעָפוֹת אוֹ בְּגֶשֶׁם תְּכוּפוֹת בִּלּוּ הֵם.1
פעם שיחקו קלפים אצל קצין משמר-הפרשים, נָרוּמוֹב.
ליל החורף הארוך חלף בלי משים;
ישבו לאכול ארוחת-ערב בחמש לפנות-בוקר.
אלה שזכו אכלו בתיאבון גדול;
האחרים ישבו בפיזור-נפש לפני הצלחות הריקות.
אבל הביאו שמפניה, השיחה התעוררה, וכולם נטלו בה חלק.
"איך הלך, סוּרין?" שאל המארח.
"הפסדתי, כרגיל.
צריך להודות שאין לי מזל:
אני משחק 'מִירַנְדוֹלָה',2 לעולם לא נסחף, לא מאבד את הראש, ותמיד מפסיד!"
"ואף-פעם לא התפתית?
אף-פעם לא הימרת על routé3?
הָעֲמִידוּת שלך מפליאה אותי".
"ומה תגידו על הֶרְמָן!" אמר אחד האורחים, מצביע על קצין ההנדסה הצעיר, "מימיו לא לקח בידיים קלף, מימיו לא 'קיפל פינה',4 ויושב איתנו עד חמש לפנות-בוקר ומתבונן במשחק שלנו!"
"המשחק מעניין אותי מאוד", אמר הֶרמָן, "אבל אני לא יכול להרשות לעצמי להקריב את החיוני בתקווה לזכות בַּמוֹתָר".5
"הרמן הוא גרמני:
הוא מחושב, זה הכל!" העיר טוֹמְסְקִי.
"אבל אם יש מישהו שאני לא מבין אותו, זאת סבתי הרוזנת אָנָה פֶדוֹטוֹבְנָה".
"איך זה?
למה?" קראו האורחים.
"אני לא תופס", המשיך טומסקי, "איך זה שסבתי לא מהמרת!"
"מה כאן משונה", אמר נָרוּמוֹב, "שזקנה בת שמונים לא מהמרת?"
"זאת אומרת, אתם לא יודעים עליה כלום?"
"לא!
באמת כלום!"
"אם כך, תקשיבו:
"אתם יודעים שלפני כשישים שנה סבתי נסעה לפאריס וחוללה שם סערה.
אנשים רדפו אחריה כדי לראות את la Vénus moscovite6;
רִישֶׁלְיֶה חיזר אחריה, וסבתא נשבעה שהוא כמעט ירה בעצמו בגלל קשיחות-לבה.
"בימים ההם הגברות שיחקו ב'פַּרְעֹה'.
באחד המשחקים בחצר המלכות הפסידה סבתי לרוזן מאורליאן איזה סכום עתק, שהתחייבה עליו במלה של כבוד.
כשהגיעה הביתה, בעודה מקלפת את נקודות-החן ומתירה את החישוקים, היא הודיעה לסבא על ההפסד וציוותה עליו לשלם.
"סבא המנוח, ככל שאני זוכר, היה לסבתא כמין רב-משרתים.
הוא פחד ממנה כמפני אש;
ואולם כששמע על הפסד נורא כזה, יצא מכליו, הביא את החשבונות, הראה לה שבמשך חצי שנה הם הוציאו חצי מיליון, אמר לה שבסביבות פאריס אין ברשותם לא את האחוזות שליד מוסקבה ולא את אלה שליד סָרָטוֹב, וסירב נחרצות לשלם.
סבתא סטרה לו ושכבה לישון בנפרד, כביטוי להסרת חסד.
"למחרת היא ציוותה לקרוא לבעלה, בתקווה שהעונש הביתי השפיע עליו, אבל גילתה שהוא נחוש בעמדתו.
בפעם הראשונה בחייה הרחיקה לכת אתו עד כדי דיונים והסברים;
היא חשבה לעורר את מצפונו, כשהיא מואילה להוכיח לו שאין דומה חוב לחוב, ושיש הבדל בין נסיך לבּונה-מרכבות.
איפה!
סבא עמד במריו, לא, וזהו!
סבתא לא ידעה מה לעשות.
"היה לה ידיד – אדם מיוחד במינו.
ודאי שמעתם על הרוזן סֶן-זֶ'רְמֶן, שמספרים עליו נסים ונפלאות.
אתם יודעים שהציג את עצמו כַּיהודי הנצחי, כַּממציא של סם-החיים, של אבן החכמים, וכו'.
צחקו עליו כעל שרלטן, וקזנובה, בזיכרונותיו, אומר שהוא היה מרגל;
כך או אחרת, למרות כל המסתורין שלו, לסן-ז'רמן היתה הופעה מכובדת מאוד והליכותיו היו למופת.
סבתא עד היום אוהבת אותו עד שיגעון, וכועסת אם מדברים עליו בחוסר-כבוד.
סבתא ידעה שבידי סן-ז'רמן יש כסף רב.
היא החליטה לפנות אליו לעזרה.
היא כתבה לו פתק וביקשה ממנו שייסע אליה מיד.
"התמהוני הזקן הופיע לאלתר ומצא אותה במצב נורא.
היא תיארה לפניו בצבעים הקודרים ביותר את הברבריות של בעלה, ולבסוף אמרה שאת כל תקוותה היא תולה בידידותו ובנדיבותו.
"סן-ז'רמן חכך בדעתו.
"'אני יכול להעמיד לרשותך את הסכום הזה', אמר, 'אבל אני יודע שלא יהיה לך מנוח כל עוד לא תחזירי לי את החוב, ולא הייתי רוצה להביא עלייך דאגות חדשות.
יש מוצא אחר:
את יכולה לזכות בכספך בחזרה'.
"'אבל רוזן יקר שלי', ענתה סבתא, 'אני אומרת לך שאין לנו כסף בכלל'.
"'לא תזדקקי לשום כסף', אמר הרוזן, 'אם רק תואילי להקשיב לי', והוא גילה לה סוד שכל אחד מאיתנו היה מוכן לשלם הון תמורתו…" הקלפנים הצעירים הכפילו את תשומת-לבם.
טומסקי הצית מקטרת, לקח שאיפה והמשיך.
"עוד באותו ערב הופיעה סבתא בוורסאי au jeu de la Reine7.
הדוכס מאורליאן החזיק בקופה.
סבתא התנצלה קלות על שלא הביאה איתה את החוב, בדתה כתירוץ איזה סיפור, והחלה לשחק נגד הדוכס.
היא בחרה שלושה קלפים, והטילה אותם בזה אחר זה:
כל השלושה זיכו אותה ב'סוֹנִיקָה',8 וסבתא החזירה לעצמה את כל הפסדיה עד תום".
"מקרה!" אמר אחד האורחים.
"אגדה!" העיר הרמן.
"אולי הקלפים היו מסומנים?" חָבַר אליהם שלישי.
"אינני סבור", ענה טומסקי בכובד-ראש.
"איך זה", אמר נָרוּמוֹב, "יש לך סבתא שיודעת לנחש שלושה קלפים ברציפות, ועד עכשיו לא הוצאת ממנה את הסוד הקַבָּלי הזה?"
"אין סיכוי, לעזאזל!" ענה טומסקי.
"היו לה ארבעה בנים, ביניהם אבי.
כל הארבעה קלפנים מכורים, ולאיש מהם לא גילתה את סודה, למרות שזה לא היה מזיק להם, וגם לא לי.
אבל זה מה שסיפר לי דודי, הרוזן איוון איליץ', והוא נשבע בהן צדק.
צַ'פְּלִיצְקִי המנוח, זה שמת בחוסר כל, לאחר שביזבז מיליונים, הפסיד פעם בנעוריו – כמדומני לזוֹרִיץ'9 – קרוב לשלוש-מאות אלף.
הוא היה נואש.
וסבתא, שתמיד התייחסה בחומרה למעשי-שובבות של צעירים, ריחמה על צ'פליצקי, משום-מה.
היא נתנה לו שלושה קלפים, בתנאי שיטיל אותם בזה אחר זה, והוציאה ממנו הבטחה בהן צדק, שלעולם לא ישחק עוד לאחר-מכן.
צ'פליצקי חזר אל מנצחוֹ:
הם ישבו לשחק.
צ'פליצקי הימר על הקלף הראשון בחמישים-אלף וזכה ב'סוֹנִיקָה'.
הוא קיפל 'פָּרוֹלִי', 'פָּרוֹלִי-פֵּא'10 – והחזיר לעצמו את כל ההפסד ועוד יצא ברווח… "אבל הגיעה השעה לישון:
כבר רבע-לשש".
ובאמת כבר עלה השחר:
הצעירים רוקנו את גביעיהם והתפזרו.
פרק 2 – .Il parait que monsieur est décidement pour les suivantes
– .Que voulez-vous, madame?
Elles sont plus fraiches שיחת-טרקלין11 הרוזנת הזקנה *** ישבה מול המראה בחדר-ההלבשה.
שלוש נערות-משרתות הקיפו אותה.
אחת החזיקה בידה צנצנת סומק, שנייה – קופסה עם סיכות-ראש, שלישית כובע גבוה עם סרטים בצבע אש.
לרוזנת לא היו עוד כל יומרות ליופי, שכבר קמל בה מזמן, אך היא שימרה את כל הרגלי נעוריה, הקפידה בחומרה על האופנה של שנות השבעים, והתלבשה אותו זמן ממושך ובאותה דקדקנות כמו לפני שישים שנה.
ליד החלון שקדה על רקמתה הנערה בת-חסותה.
"בוקר-טוב, grand’maman", אמר בהיכנסו קצין צעיר.
"Bon jour, mademoiselle Lise12.
יש לי בקשה אלייך, grand’maman".
"מה העניין, פּוֹל?"
"הרשי לי להציג בפנייך אחד מידידי ולהביא אותו לנשף אצלך ביום שישי".
"תביא אותו ישר לנשף, ובאותה הזדמנות גם תציג אותו בפני.
היית אתמול אצל ***?"
"איזו שאלה!
היה עליז מאוד;
רקדנו עד חמש לפנות בוקר.
יֶלֶצְקָיָה היתה מקסימה!"
"באמת, יקירי!
מה מצאת בה?
איך אפשר להשוות אותה לסבתא שלה, הנסיכה דַרְיָה פֶּטְרוֹבְנָה!… אגב, היא ודאי הזדקנה מאוד, הנסיכה דריה פטרובנה?"
"מה זאת אומרת הזדקנה?" ענה טומסקי בפיזור-נפש, "היא מתה כבר לפני שבע שנים".
הנערה נשאה את ראשה ועשתה לצעיר סימן.
הוא נזכר שמסתירים מהזקנה את מותן של בנות דורה, ונשך את שפתיו.
אך הרוזנת שמעה את הידיעה, שהיתה לה חדשה, בשוויון-נפש גמור.
"מתה!" אמרה.
"לא ידעתי!
שתינו יחד מונינו ל'פְרוֹיְלִין',13 וכשהתייצבנו בפני הצארית היא…" ובפעם המאה סיפרה הרוזנת לנכדה את פרטי האירוע.
"נו, פּוֹל", אמרה לאחר-מכן, "כעת עזור לי לקום.
לִיזַ'נְקָה, איפה קופסת-הטבק שלי?"
והרוזנת הלכה עם משרתותיה אל מאחורי המחיצה להשלים את תלבושתה.
טומסקי נשאר בחברת הנערה.
"מי זה שאתה רוצה להציג אותו?" שאלה לִיזָבֶטָה אִיוָנוֹבְנָה בשקט.
"את נרוּמוֹב.
את מכירה אותו?"
"לא.
הוא איש-צבא או אזרח?"
"איש-צבא".
"מחיל-ההנדסה?"
"לא!
ממשמר-הפרשים.
ומדוע חשבת שהוא מהנדס?"
הנערה הצטחקה ולא ענתה מלה.
"פּוֹל!" קראה הרוזנת מאחורי המחיצה, "שלח לי איזה רומן חדש, אבל לא מהחדישים, בבקשה".
"לְמה את מתכוונת, grand’maman?"
"אני מתכוונת רומן כזה שהגיבור לא חונק בו לא את אביו ולא את אמו, ושאין בו גופות של טבועים.
אני נורא פוחדת מטבועים!"
"אין בימינו רומנים אחרים.
או אולי את רוצה מהרוסיים?"
"וכי יש רומנים רוסיים?… שלח לי, יקירי, בהחלט תשלח!"
"סלחי לי, grand’maman, אני ממהר… סלחי לי, לִיזָבֶטָה איוונובנה!
ולמה זה חשבת שנרוּמֹוב הוא מהנדס?"
וטומסקי יצא מחדר-ההלבשה.
ליזבטה איוונובנה נשארה לבדה:
היא הניחה את הרקמה והחלה להתבונן מבעד לחלון.
עד מהרה הופיע בצדו האחד של הרחוב, מאחורי בית פינתי, קצין צעיר.
סומק פשט בלחייה:
היא חזרה למלאכתה והשפילה את ראשה אל בד הרקמה.
באותו רגע נכנסה הרוזנת לבושה לגמרי.
"ליזַנקה, צווי לרתום את המרכבה", אמרה, "וניסע לסיבוב".
ליזַנקה קמה והחלה לאסוף את כלי הרקמה שלה.
"מה לך, יקירתי!
את חירשת או מה!" צעקה הרוזנת.
"צווי מהר לרתום את המרכבה".
"מיד!" ענתה הנערה בשקט ורצה לחדר-המבוא.
נכנס משרת והגיש לרוזנת ספרים ששלח הנסיך פָּאבֶל אָלֶכְּסַנְדְרוֹבִיץ'.
"יפה!
תמסור לו תודה", אמרה הרוזנת.
"ליזַנקה, ליזַנקה!
לאן את ממהרת כל-כך?"
"להתלבש".
"תספיקי, יקירה.
שבי כאן.
פתחי את הכרך הראשון:
קראי בקול…" הנערה לקחה את הספר וקראה כמה שורות.
"יותר בקול!" אמרה הרוזנת.
"מה לך, יקירה?
איבדת את הקול או מה?… חכי;
קָרבי אלי את השרפרף… עוד קצת… עכשיו".
ליזבטה איוונובנה קראה עוד שני עמודים.
הרוזנת פיהקה.
"הניחי לספר הזה", אמרה, "איזה הבלים!
שלחי אותו בחזרה לנסיך פאבל וצווי למסור תודה… ומה עם המרכבה?"
"המרכבה מוכנה", אמרה ליזבטה איוונובנה, מעיפה מבט אל הרחוב.
"אז למה את לא לבושה?" אמרה הרוזנת, "תמיד צריך לחכות לך!
יקירתי, זה בלתי נסבל!"
ליזה רצה לחדרה.
לא עברו שתי דקות, והרוזנת החלה לצלצל בכל כוחה.
שלוש נערות-משרתות נכנסו במרוצה באותה דלת, והמשרת האישי בשנייה.
"מה זה שאתם לא עונים?" אמרה להם הרוזנת, "תגידו לליזבטה איוונובנה שאני מחכה לה".
ליזבטה איוונובנה נכנסה בשכמייה ובכובע.
"סוף-סוף, יקירתי!" אמרה הרוזנת.
"מה ההתקשטות הזאת?
בשביל מה?… את מי את רוצה להקסים?… ואיך מזג-האוויר?
נדמה לי שרוח".
"בכלל לא, הוד מעלתֵך!
רגוע לגמרי!" ענה המשרת.
"תמיד אתה אומר מה שעולה לך בראש באותו רגע!
פתח את האשנב.
כמובן – רוח!
קרה כקרח!
להחזיר את המרכבה!
ליזַנקה, לא ניסע:
לחינם התקשטת".
"ואלה הם חיי!" חשבה ליזבטה איוונובנה.
ובאמת, ליזבטה איוונובנה היתה יצור ביש-מזל ביותר.
לֶחֶם זָר יֵמַר לַחֵךְ, אומר דאנטה, וּמַדְרֵגוֹת בֵּיתוֹ שֶׁל נָכְרִי מְיַגְּעוֹת הֵן.14 ומי מכיר את טעמה המר של התלות טוב יותר מבת-חסותה הענייה של רוזנת מיוחסת?
הרוזנת *** לא היתה רעת-לב, כמובן;
אך היתה גחמנית, כאשה שהחברה פינקה אותה, קמצנית, ושקועה באנוכיות קרה, כמו כל הזקנים שחדלו מאהוֹב בזמנם, והם זרים לזמן ההווה.
היא השתתפה בכל הבלי החברה הגבוהה, נסחבה לנשפים, ושם ישבה בפינה, מרוחה בסומק ולבושה לפי אופנה מיושנת, כקישוט מכוער והכרחי של אולם הנשפים;
האורחים הנכנסים היו ניגשים אליה בקידה עמוקה, כמקיימים טקס מוסכם, ולאחר-מכן כבר איש לא התעניין בה.
היא אירחה בביתה את כל העיר, מקפידה על כל כללי הטקס, מבלי שזיהתה פני איש.
המשרתים הרבים שלה, ששָׁמנו והלבינו בחדר-המבוא ובחדר המשרתות, עשו ככל העולה על רוחם, מתחרים ביניהם בגניבה מהזקנה הקרובה-למות.
ליזבטה איוונובנה היתה הקדושה-המעונה של הבית.
היא מזגה תה, וננזפה על בזבוז סוכר.
היא קראה בקול רומנים, והיתה אשמה בכל כְּשָׁליו של המחבר;
היא ליוותה את הרוזנת בטיוליה, והוחזקה אחראית למזג-האוויר ולמצב הדרכים.
הוקצתה לה משכורת שמעולם לא שולמה במלואה;
ובו-בזמן דרשו ממנה שתתלבש כמו כולן, כלומר:
כמו מעטות בלבד.
בחברה היא מילאה תפקיד עלוב ביותר.
כולם הכירו אותה, ואיש לא שם-לב אליה;
בנשפים היא רקדה רק כשחסרה vis-à-vis15, והגברות נטלו אותה בזרועה בכל פעם שהיו צריכות ללכת לחדר-ההלבשה לתקן דבר-מה בתלבושתן, היא היתה בעלת גאווה, חשה היטב את מצבה, והתבוננה על סביבה בקוצר-רוח, מצפה לגואל;
אך הגברים הצעירים, המחושבים בכל רהבם קל-הדעת, לא העניקו לה מתשומת-לבם, אף-על-פי שליזבטה איוונובנה היתה מאה מונים חביבה יותר מן המועמדות היהירות והקרות שסביבן כירכרו.
לא אחת היתה נוטשת בשקט את הטרקלין המפואר והמשמים והיתה פורשת לבכות בחדרה הדל, שם עמדו מחיצה מודבקת בטפֵּטים, שידה, מראָה קטנה ומיטה צבועה, ונר-חלב דלק באור קלוש בתוך פמוט של נחושת!
פעם אחת – זה קרה יומיים לאחר הערב שתואר בתחילת הסיפור הזה, ושבוע לפני התמונה שבה עצרנו – פעם אחת ישבה ליזבטה איוונובנה מתחת לחלון עם הרקמה שלה, הביטה במקרה לרחוב, וראתה את המהנדס הצעיר, שעמד ללא נוע ונעץ עיניו בחלונה.
היא השפילה את ראשה וחזרה למלאכתה.
כעבור חמש דקות הביטה שוב – הקצין הצעיר עמד באותו מקום עצמו.
מאחר שלא הורגלה לפלרטט עם קצינים עוברי-אורח, חדלה להביט לרחוב ורקמה קרוב לשעתיים, מבלי להגביה את ראשה.
הוגשה ארוחת-צהריים.
היא קמה, החלה לסדר את כלי הרקמה, וכשהעיפה מבט מקרי ברחוב, שוב ראתה את הקצין.
זה נראה לה מוזר למדי.
לאחר הארוחה היא ניגשה לחלון בהרגשת אי-שקט כלשהו, אך הקצין כבר לא היה שם – והיא שכחה אותו… כעבור כיומיים, בצאתה עם הרוזנת אל המרכבה, שוב ראתה אותו.
הוא עמד סמוך לכניסה, מכסה את פניו בצווארון מפרוות-בונה:
עיניו השחורות הבריקו מתחת לכובע.
ליזבטה איוונובנה נבהלה, בלי דעת ממה, והתיישבה במרכבה מתוך חרדה סתומה.
כשחזרה הביתה, רצה לחלון – הקצין עמד כמקודם, נועץ בה את עיניו:
היא התרחקה, מתענה בסקרנות ונרגשת מתחושה שהיתה לה חדשה לגמרי.
מאותו זמן לא חלף יום מבלי שהצעיר יופיע בשעה קבועה מתחת לחלונות ביתם.
בינו לבינה נרקמו יחסים לא-מוגדרים.
בשבתה על מקומה רכונה על מלאכתה, חשה בהתקרבו, והיתה מרימה את ראשה ומאריכה להתבונן בו מיום ליום.
הצעיר, כך נראה, היה אסיר-תודה לה על כך.
בעין חדה של צעירים ראתה איך סומק מהיר מכסה את לחייו החיוורות בכל פעם שעיניהם נפגשו.
כעבור שבוע חייכה אליו… כשטומסקי ביקש רשות להציג את ידידו בפני הרוזנת, התחיל לבה של הנערה המסכנה להלום בחוזקה.
אולם משנודע לה שנרוּמוֹב אינו מהנדס, כי אם קצין משמר-הפרשים, הצטערה על שבשאלתה הפזיזה חשפה את סודה בפני טומסקי קל-הדעת.
הרמן היה בנו של גרמני שנטמע ברוסים, ושבמותו השאיר לבנו הון קטן.
מאחר שהיה נחוש בדעתו להבטיח את עצמאותו, לא נגע הרמן אפילו בָּריבית, אלא חי על משכורתו בלבד, ולא הרשה לעצמו ולוּ שמץ של מותרות.
עם זאת היה סגור ורודף כבוד, ולחבריו ניתנה רק לעתים רחוקות ההזדמנות להתלוצץ על חשבון חסכנותו המופלגת.
הוא היה בעל תשוקות עזות ודמיון מתלהט, אולם כוח-עמידתו הציל אותו מחטאי הנעורים הרגילים.
כך, למשל, אף שהיה מהמר בנשמתו, מעולם לא לקח ליד קלף, כי חישב שמצבו אינו מרשה לו (כפי שנהג לומר) להקריב את החיוני בתקווה לזכות במוֹתר – ואולם לילות שלמים היה יושב ליד שולחן הקלפים ועוקב ברטט קדחתני אחר תהפוכות המשחק.
הסיפור על שלושת הקלפים השפיע על דמיונו בעוצמה רבה ולא הניח לו כל הלילה.
"ומה אם הרוזנת", חשב בערב המחרת, תועֶה על פני רחובות פטרבורג, "מה אם הרוזנת תחשוף בפני את סודה!
או שתנקוב באוזני בשמות שלושת הקלפים הנכונים!
למה לא לנסות את מזלי?… עלי להיות מוצג בפניה, לקנות בעורמה את חסדה, אולי אפילו להפוך למאהבה – אך לכל זה דרוש זמן – והלוא מלאו לה שמונים-ושבע – היא עשויה למות בתוך שבוע, בתוך יומיים!… והסיפור עצמו?… האם אפשר להאמין בו?
לא!
חישוב, מידה, חריצות:
אלה שלושת הקלפים הבטוחים שלי, זה מה שיגדיל פי שניים, פי שלושה, פי שבעה את ההון שלי ויעניק לי מנוחת-נפש ועצמאות".
תוך כדי המחשבות הללו מצא את עצמו באחד הרחובות הראשיים של פטרבורג, לפני חזית של בית בסגנון אדריכלי ישן.
הרחוב היה גדוש כלי-רכב, מרכבות קרבו בזו אחר זו אל הכניסה המוארת.
מתוך המרכבות הוּשטוּ, בזה אחר זה, רגל חטובה של יפהפייה צעירה, מגף-צבאי רועם, גרס מפוספס או נעל של דיפלומט.
פרוות ושכמיות הבליחו על-פני השוער ענק-המידות.
הרמן עצר.
"של מי הבית הזה?" שאל את השוטר שניצב בפינה.
"של הרוזנת ***", ענה השוטר.
הרמן חש רעדה.
הסיפור המדהים שוב עלה בדמיונו.
הוא החל לפסוע לפני הבית, מהרהר בגבירתו וביכולתה המופלאה.
הוא חזר למעונו הצנוע בשעה מאוחרת.
זמן רב לא יכול היה להירדם, וכשהשתלטה עליו השינה לבסוף, חלם על קלפים, שולחן ירוק, ערימות של שטרות ותלים של זהובים.
הוא הימר על קלף אחר קלף, "קיפל פינות" בהחלטיות, ניצח בלי הרף, גרף זהב ותחב שטרות לתוך כיסו.
כשהתעורר מאוחר, נאנח על אובדן עושרו הדמיוני, ושוב הלך לתעות על פני העיר, ושוב מצא את עצמו לפני ביתה של הרוזנת ***.
כוח מסתורי, כך נדמה, משך אותו אל הבית.
הוא עצר והחל להתבונן בחלונות.
באחד מהם ראה ראש שחרחר רכון, מן הסתם על ספר או על מלאכה כלשהי.
הראש הורם.
הרמן ראה פנים רעננות ועיניים שחורות.
הרגע הזה חרץ את גורלו.
פרק 3 Vous m’écrivez, mon ange, des lettres .de quatre pages plus vite que je ne puis les lire
מתוך התכתבות16 רק הספיקה ליזבטה איוונובנה להסיר את השכמייה והכובע, והרוזנת כבר שלחה לקרוא לה, וציוותה שוב להכין את המרכבה.
הן יצאו להתיישב בה.
בו-ברגע ששני משרתים הרימו את הזקנה ותחבו אותה בדלת המרכבה, ראתה ליזבטה איוונובנה, לצד האופן ממש, את המהנדס שלה;
הוא תפס בידה;
ועוד לפני שהצליחה להתעשת מפחדהּ נעלם הגבר הצעיר:
בידה נשאר מכתב.
היא החביאה אותו בתוך הכפפה, וכל הדרך לא ראתה ולא שמעה דבר.
לרוזנת היה הֶרגל להציג במרכבה שאלות בלי הרף:
על פני מי עברנו?
איך קוראים לגשר הזה?
מה כתוב שם על השלט?
הפעם ענתה ליזבטה איוונובנה ככל שעלה בראשה, ולא לעניין, והרגיזה את הרוזנת.
"מה קרה לך, יקירתי, את נמצאת באיזה טראנס או מה?
או אולי את לא שומעת אותי או לא מבינה?… השבח לאל, אני לא עילגת.
שכלי לא רפה עדיין!"
ליזבטה איוונובנה לא הקשיבה לה.
כשחזרו הביתה, רצה לחדרה ושלפה את המכתב מתוך הכפפה:
הוא לא היה סגור בחותמת.
ליזבטה איוונובנה קראה אותו.
המכתב הכיל וידוי של אהבה:
הוא היה עדין, רוחש כבוד, ונלקח מלה במלה מרומן גרמני.
אולם ליזבטה איוונובנה לא ידעה לקרוא גרמנית, והיתה מרוצה ממנו מאוד.
עם זאת, המכתב שקיבלה הדאיג אותה ביותר.
זו הפעם הראשונה בחייה שהיא נכנסת למערכת-יחסים חשאית וקרובה עם גבר צעיר.
נועזותו הטילה עליה אימה.
היא נזפה בעצמה על ההתנהגות הבלתי-זהירה ולא ידעה מה לעשות:
להפסיק לשבת על-יד החלון ולצנן בהתעלמותה זאת את החשק של הקצין הצעיר להתמיד בחיזורים?
להחזיר לו את המכתב?
לענות בקרירות ובנחישות?
לא היה לה עם מי להתייעץ, לא היו לה לא חבֵרה, לא מדריכה.
ליזבטה איוונובנה החליטה לענות.
היא ישבה אל שולחן-הכתיבה הקטן שלה, לקחה עט, נייר – ושקעה במחשבות.
פעמים אחדות התחילה את המכתב – וקרעה אותו:
פעם נראו לה הביטויים מעוֹדדים מדי, פעם קשוחי-לב מדי.
לבסוף עלה בידה לכתוב כמה שורות שהשׂביעו את רצונה.
"אני בטוחה", כתבה, "שיש לך כוונות מהוגנות, ושלא רצית לפגוע בי במעשה בלי מחשבה;
אבל לא זו הדרך שבה צריכה להתחיל ההיכרות בינינו.
אני מחזירה לך את מכתבך, ומקווה שלא יהיו לי בעתיד סיבות להתלונן על אי-כבוד שאיני ראויה לו".
למחרת, בראותה את הרמן הולך וקרֵב, קמה ליזבטה איוונובנה ממלאכתה, יצאה לאולם קבלות-הפנים, פתחה את האשנב והטילה את המכתב לרחוב, סומכת על זריזותו של הקצין הצעיר.
הרמן רץ לעברו, הרים אותו ונכנס לתוך חנות דברי-מאפה.
לאחר שקרע את החותם, מצא את מכתבו שלו ואת תשובתה של ליזבטה איוונובנה.
בדיוק לזה ציפה.
הוא חזר הביתה, כולו שקוע במזימתו.
כעבור שלושה ימים הביאה מדמואזל צעירה וחדת-עין פתק לליזבטה איוונובנה מחנות לאופנת-נשים.
ליזבטה איוונובנה פתחה אותו בדאגה, מחשש לתביעת תשלום, ופתאום הכירה את כתב-ידו של הרמן.
"את כנראה טעית, חביבה", אמרה, "הפתק הזה לא מיועד אלי".
"לא, דווקא אלייך!" ענתה הנערה האמיצה מבלי להסתיר חיוך ערמומי.
"תואילי לקרוא!"
ליזבטה איוונובנה ריפרפה על-פני הפתק.
הרמן ביקש פגישה.
"לא ייתכן!" אמרה ליזבטה איוונובנה, נבהלת הן ממהירות הדרישה והן מן האמצעי שנקט בו.
"זה ודאי לא נכתב אלי!" וקרעה את המכתב לגזרים.
"אם המכתב לא אלייך, למה קרעת אותו?" אמרה המדמואזל, "הייתי מחזירה אותו לשולח".
"בבקשה ממך, חביבה!" אמרה ליזבטה איוונובנה, מסמיקה בתגובה להערה, "בעתיד אל תביאי אלי פתקים.
ולזה ששלח אותך תגידי שהוא צריך להתבייש…" אך הרמן לא נרתע.
מדי יום קיבלה ממנו ליזבטה איוונובנה מכתב, פעם באופן זה, פעם באחר.
הם כבר לא תורגמו מגרמנית:
הרמן כתב אותם מתוך סערת-תשוקה, ודיבר בשפה ההולמת את אופיו:
באו בהם לידי ביטוי הן נחישות רצונותיו, הן הערבוביה שבדמיונו שלוח-הרסן.
ליזבטה איוונובנה כבר לא שקלה אם לשלוח אותם בחזרה:
היא השׁתכרה מהם, החלה לענות עליהם, והפתקים שלה נעשו ארוכים ורכים מיום ליום.
לבסוף השליכה אליו מן החלון את המכתב הבא:
"היום יתקיים נשף ריקודים אצל שגריר ***.
הרוזנת תהיה שם.
נישאר שם בערך עד שתיים.
זו ההזדמנות שלך להתראות אתי ביחידות.
ברגע שהרוזנת תיסע מהבית, המשרתים שלה ודאי יתפזרו.
השוער יישאר בכניסה, אבל גם הוא פורש, בדרך-כלל, לחדרונו.
בוא באחת-עשרה וחצי.
עלה ישר במדרגות.
אם תיתקל במישהו בחדר-המבוא, תשאל אם הרוזנת בבית.
יגידו לך שלא – ואז אין מה לעשות.
יהיה עליך לחזור.
אך קרוב לוודאי שלא תפגוש איש.
המשרתות יושבות בחדרן, כולן יחד.
מחדר-המבוא פְּנה שמאלה, לך ישר לחדר-השינה של הרוזנת.
בחדר-השינה, מאחורי המחיצה, תראה שתי דלתות קטנות:
הימנית פונה לחדר-העבודה, שהרוזנת לעולם אינה נכנסת אליו;
השמאלית – לפרוזדור, ומיד לידה תראה מדרגות לולייניות צרות:
אלה מובילות לחדרי".
הרמן רעד כמו נמר דרוך לקראת הרגע המיועד.
בעשר בערב כבר עמד לפני ביתה של הרוזנת.
מזג-האוויר היה נורא:
הרוח ייבבה, שלג רטוב צנח בפתותים;
הפנסים הפיצו אור עמום;
הרחובות היו ריקים.
לעתים רחוקות השתרך לו עגלון עם הסוסה הבלה שלו, תר אחרי נוסע מתאחר.
הרמן עמד במקטורן ארוך בלבד, ולא חש לא ברוח, לא בשלג.
לבסוף קרבה מרכבתה של הרוזנת.
הרמן ראה את המשרתים נושאים בידיהם את הזקנה המגובננת, העטופה בפרוות צובל, ובעקבותיה, בשכמייה קלה, ראשה מקושט בפרחים רעננים, חלפה-עברה בת-חסותה.
הדלתות נטרקו.
המרכבה התגלגלה בכבדות על גבי השלג התחוח.
השוער סגר את דלת-הכניסה.
החלונות חשכו.
הרמן החל להתהלך ליד הבית שהתרוקן.
הוא ניגש לפנס-הרחוב והעיף מבט בשעון – השעה היתה אחת-עשרה ועשרים.
הוא נשאר מתחת לפנס, נועץ את עיניו במחוגי השעון וממתין שהדקות שנותרו תחלופנה.
באחת-עשרה וחצי בדיוק עלה הרמן במדרגות-הכניסה לביתה של הרוזנת וצעד אל תוך האכסדרה המוארת באור זוהר.
השוער לא היה.
הרמן עלה במרוצה במדרגות, פתח את דלת חדר-המבוא וראה את המשרת הישן מתחת למנורה בכורסה עתיקה, מוכתמת.
בצעד קל ונחוש חלף הרמן על-פניו.
אולם קבלות-הפנים והטרקלין היו חשוכים.
מנורת חדר-המבוא האירה אותם קלושות.
הרמן נכנס לחדר-השינה.
למפדוס של זהב דלק לפני תיבה מלאה באיקוניות עתיקות.
כורסאות ברוקאד דהויות, וספות-פוך שציפויין המוזהב בלוי, עמדו בסימטריה עצובה לאורך הקירות המרופדים בטפֵּטים סיניים.
על הקיר היו תלויים שני דיוקנים שצוירו בפאריס בידי m-me Lebrun.
אחד מהם היה של גבר כבן ארבעים, אדום-לחיַים ומלא, במעיל-מדים ירוק-בהיר עם כוכב;
האחר – של יפהפייה צעירה עם אף נשרי, תסרוקתה משוכה על רקותיה, וּורד נעוץ בשערותיה המקומחות.
מכל פינה הזדקרו רועות של חרסינה, שעוֹנים מעשה-ידי Leroy הנודע, קופסאות קטנות, גלגלי-מזלות זעירים, מניפות, וצעצועים נשיים שונים, שהומצאו בסוף המאה שחלפה ביחד עם הכדור של מוֹנְגוֹלְפְיֶה ותורת המגנטיות של מֶסְמֶר.
הרמן הלך אל מאחורי המחיצה.
עמדה שם מיטת ברזל קטנה;
מימין היתה דלת, שהוליכה לחדר-העבודה;
משמאל דלת אחרת – לפרוזדור.
הרמן פתח אותה, ראה מדרגות לולייניות צרות שהובילו לחדרה של בת-החסות המסכנה… אבל הוא חזר ונכנס לחדר-העבודה החשוך.
הזמן נגרר לאטו.
הכל היה שקט.
השעון בחדר-האורחים הקיש חצות;
השעונים בכל החדרים הקישו חצות בזה אחר זה – ושוב נדם הכל.
הרמן עמד שעוּן אל התנור הקר.
הוא היה רגוע;
לבו פעם בפעימות שוות, כאצל אדם שהחליט על דבר-מה מסוכן, אך חיוני.
השעונים הקישו את השעות אחת ושתיים לפנות-בוקר – והוא שמע את הקִרקוש המרוחק של המרכבה.
התרגשות לא-רצונית השתלטה עליו.
המרכבה קרבה ועצרה.
הוא שמע את נקישת מדרגות-המרכבה המורָדות.
הבית התעורר לחיים.
המשרתים החלו להתרוצץ, נשמעו קולות, והחדרים הוארו.
שלוש חדרניות זקנות נכנסו במרוצה לחדר-השינה, והרוזנת, עייפה עד מוות, נכנסה וצנחה אל תוך כורסה ווֹלטֵריאנית.
הרמן הציץ מבעד לחרך הדלת:
ליזבטה איוונובנה חלפה על פניו.
הרמן שמע את צעדיה הנחפזים על שלבי המדרגות המובילות אל חדרה.
בלבו זע דבר-מה הדומה לנקיפות מצפון, ומיד דמם.
הוא התאבן.
הרוזנת החלה להתפשט לפני המראָה.
הוצאו הסיכות מכובעה המקושט בוורדים והוא סולק;
הפאה המקומחת הוסרה מעל לראש השיבה הגזוז קרוב לקרקפת.
גשם של סיכות-ראש נמטר סביבהּ.
השמלה הצהובה המרוקמת כסף צנחה לרגליה הנפוחות.
הרמן היה עד לסודות המבחילים של תלבושתה.
לבסוף נשארה הרוזנת בעליונית ובמצנפת-השינה.
בלבוש זה, ההולם יותר את גילה, היא נראתה פחות אימתנית ותפלצתית.
ככל הזקנים סבלה הרוזנת מנדודי-שינה.
לאחר שהתפשטה, התיישבה ליד החלון בכורסה הווֹלטֵריאנית ושילחה מעליה את המשרתות.
הנרות הוצאו, החדר הואר שוב בלמפדוס בלבד.
הרוזנת ישבה צהובה כולה, מניעה את שפתיה השמוטות, מתנדנדת מצד לצד.
עיניה העכורות הביעו היעדר כל מחשבה;
המתבונן בה יכול היה לחשוב שההתנדנדות של הזקנה האימתנית מתרחשת לא מרצונה, כי אם בפעולת איזה זרם גַלְוָנִיסְטי נסתר.
פתאום התחולל בפנים המתות הללו שינוי שלא יתואר.
השפתיים חדלו לנוע, העיניים התעוררו לחיים:
לפני הרוזנת עמד גבר לא-מוּכּר.
"אל תיבהלי, בשם אלוהים, אל תיבהלי!" אמר בקול ברור ושקט.
"אין לי שום כוונה להזיק לך;
באתי לבקש ממך חסד".
הזקנה התבוננה בו ללא אומר, ונדמה היה שלא שמעה אותו.
הרמן הניח שהיא חירשת, וגוחן מעל אוזנה ממש חזר על דבריו.
הזקנה שתקה כמקודם.
"בכחך לעשות את חיי למאושרים", המשיך הרמן, "וזה לא יעלה לך בכלום:
אני יודע שאת יכולה לנחש שלושה קלפים ברציפות…" הרמן עצר.
הרוזנת, כך נדמה, הבינה מה דורשים ממנה;
נדמה היה שהיא מגששת אחר המלים לענות.
"זו היתה מהתלה", אמרה לבסוף, "אני נשבעת לך!
זו היתה מהתלה!"
"זה לא עניין למהתלה", אמר הרמן בכעס.
"זכרי את צַ'פְּלִיצְקִי, שעזרת לו לזכות בכספו בחזרה".
הרוזנת נָבוכה בעליל.
תווי-פניה הסגירו סערת-נפש גדולה, אך במהרה שקעה שוב באטימותה הקודמת.
"האם את יכולה", המשיך הרמן, "לחשוף בפני את שלושת הקלפים הבטוחים הללו?"
הרוזנת שתקה;
הרמן המשיך:
"בשביל מי את שומרת את הסוד שלך?
בשביל הנכדים?
הם עשירים גם בלי זה, הם אינם יודעים את ערך הכסף.
לבזבזן לא יועילו שלושת הקלפים שלך.
מי שאינו יודע לשמור על ירושת אבותיו ימות עני בכל מקרה, גם אם כל כוחות השטן יעמדו לרשותו.
אני איני בזבזן;
אני יודע את ערך הכסף.
שלושת הקלפים שלך לא יתבזבזו עלי לשווא.
נו!…"
הוא עצר וציפה ברעד לתשובה.
הרוזנת שתקה;
הרמן ירד על ברכיו.
"אם אי-פעם", אמר, "יָדע לבך את רגש האהבה, אם את זוכרת את תחושת ההתעלות שבה, אם חייכת ולוּ פעם לקול בכיו של בנך שזה עתה נולד, אם משהו אנושי הלם אי פעם בחזך, אני מתחנן לפנייך, בשם רגשי הרעיה, המאהבת, האם – בשם כל מה שהוא קדוש בחיים – אל תסרבי לבקשתי!
גלי לפני את סודך!
איזו תועלת תצמח לך ממנו?
אולי הוא קשור באיזה חטא נורא, באובדן ברכת-עולם, בברית עם השטן… חִשבי:
את זקנה;
לא נותר לך עוד זמן רב לחיות.
אני מוכן לקבל עלי את חטאך:
רק גלי לי את סודך.
חשבי על כך שאושרו של אדם מסור בידייך;
שלא רק אני, כי אם בנַי, בני-בנַי ונינַי, יברכו את זכרך ויכבדו אותו כזֵכֶר קדוש…" הזקנה לא ענתה מלה.
הרמן קם.
"מכשפה זקנה!" אמר, חושק את שיניו, "אם כך, אכריח אותך לענות…"
ובמלים אלה שלף מכיסו אקדח.
למראה האקדח הסגירה הרוזנת בשנית סערת-נפש עזה.
היא החלה להניד בראשה והרימה את ידה כמתגוננת מפני היֶרי… אחר צנחה לאחור… ונותרה ללא-ניע.
"חדלי מן המשחק הילדותי", אמר הרמן ולקח את ידה, "אני שואל אותך בפעם האחרונה:
את מוכנה לומר לי מהם שלושת הקלפים שלך?
כן או לא?"
הרוזנת לא ענתה.
הרמן ראה שהיא מתה.
פרק 4 7 במאי, **18 !Homme sans moers et sans religion
מתוך התכתבות17 ליזבטה איוונובנה ישבה בחדרה, לבושה עדיין בבגדי הנשף שלה, שקועה במחשבות עמוקות.
כשהגיעה הביתה, מיהרה לשלֵח מעליה את המשרתת המנומנמת שהציעה את שירותיה באי-רצון, אמרה שתתפשט בעצמה, ונכנסה לחדרה ברעד, מקווה למצוא שם את הרמן ומקווה לא למצוא.
במבט ראשון שוכנעה בהיעדרו, והודתה לגורל על המכשול שמנע את פגישתם.
היא התיישבה, מבלי להתפשט, והחלה לשחזר את כל הנסיבות שבזמן כה קצר הובילו אותה כל-כך רחוק.
לא עברו שלושה שבועות מאז ראתה לראשונה בחלון את הגבר הצעיר, וכבר ניהלה אתו התכתבות, והוא הספיק לסחוט ממנה פגישה לילית!
היא ידעה את שמו רק מפני שחתם על כמה ממכתביו;
היא מעולם לא שוחחה אתו, לא שמעה את קולו, לא שמעה עליו דבר… עד לערב הזה.
עניין מוזר!
דווקא הערב, בנשף, רגז טומסקי על הנסיכה הצעירה פּוֹלִינָה ***, שבניגוד להרגלה, פְלירטטה לא אתו, וביקש לנקום בה בהפגנה של אדישות:
הוא הזמין את ליזבטה איוונובנה ורקד איתה מָזוּרְקָה אינסופית.
כל אותו זמן התלוצץ איתה על חשבון נטיות לבה לקצינים-מהנדסים, והבטיח שהוא יודע הרבה יותר ממה שהיא מניחה, וכמה מהלצותיו קלעו כל-כך, שליזבטה איוונובנה חשבה לא אחת שהסוד שלה גלוי לפניו.
"ממי נודע לך כל זה?" שאלה אותו, צוחקת.
"מחבר של אישיות המוכרת לך", ענה טומסקי, "אדם מיוחד במינו!"
"ומי האדם המיוחד הזה?"
"קוראים לו הרמן".
ליזבטה איוונובנה לא ענתה דבר, אך ידיה ורגליה הפכו לקרח… "הרמן זה", המשיך טומסקי, "הוא טיפוס רומנטי אמיתי:
יש לו פרופיל של נפוליאון ונשמה של מפיסטו.
אני חושב שעל מצפונו רובצים לפחות שלושה פשעים.
כמה החוורת!…"
"כואב לי הראש… אז מה סיפר לך אותו… מה שמו… הרמן".
"הרמן מאוד לא מרוצה מאותו חבר:
הוא אומר שבמקומו היה נוהג לגמרי אחרת… אני אפילו מניח שהרמן בעצמו שם עין עלייך, ולפחות הוא לא מתייחס באדישות לגניחות האהבה של חברו".
"אבל איפה הוא ראה אותי?"
"בכנסייה, אולי – או בטיול!… אלוהים יודע!
אולי בחדרך, כשאת ישנת:
הוא מסוגל לזה…" שלוש גברות, שניגשו אליו בשאלת oubli ou regret"18" – קטעו את השיחה, שהפכה מסקרנת עד מוות בשביל ליזבטה איוונובנה.
הגברת שנבחרה על-ידי טומסקי היתה הנסיכה *** עצמה.
הקפה אחת של האולם וסחרור נוסף לפני כיסאה הספיקו כדי ליישר את ההדורים ביניהם.
כשחזר למקומו כבר לא חשב טומסקי לא על הרמן ולא על ליזבטה איוונובנה.
היא היתה נחושה לחדש את השיחה שנקטעה;
אולם המזורקה הסתיימה, וכעבור זמן קצר נסעה הרוזנת הזקנה הביתה.
דבריו של טומסקי לא היו יותר מפטפוט של מזורקה, אבל הם חדרו עמוק לנשמתה של החולמת הצעירה.
הדיוקן שרשם לפניה טומסקי התאים לדמות שהצטיירה בדמיונה, והודות לרומנים החדישים הפחיד והקסים הדיוקן הבנאלי הזה את דמיונה.
היא ישבה, משׂכלת את ידיה העירומות, משפילה את חזה המגולה את ראשה המקושט עדיין בפרחים… פתאום נפערה הדלת, והרמן נכנס.
היא חשה צמרמורת… "איפה הייתָ?" שאלה בלחש מבוהל.
"בחדר-השינה, אצל הרוזנת הזקנה", ענה הרמן, "אני בא ממנה.
הרוזנת מתה".
"אלוהים אדירים!… מה אתה אומר?…"
"ונדמה לי", המשיך הרמן, "שאני הגורם למותה".
ליזבטה איוונובנה נתנה בו את עיניה ודבריו של טומסקי הידהדו בנפשה:
על מצפונו של האיש הזה רובצים לפחות שלושה פשעים!
הרמן התיישב על אדן החלון לידה וסיפר לה הכל.
ליזבטה איוונובנה שמעה אותו בזוועה.
אם כך, המכתבים המשתוקקים הללו, התביעות הלוהטות הללו, הרדיפה החצופה העיקשת הזו, כל זה לא היה אהבה!
הכסף – זה הדבר שאליו נכספה נפשו!
לא היא תוכל להרוות את צמאונו ולעשות אותו למאושר!
בת-החסות המסכנה לא היתה אלא שותפה עיוורת לפושע, רוצחהּ של הפטרונית הזקנה שלה!
היא מיררה בדמעות של חרטה מאוחרת, מענה.
הרמן התבונן בה בשתיקה:
גם לבו שלו נקרע, אך לא דמעותיה של הנערה המסכנה ולא הקסם המופלא של צערה הטרידו את נשמתו הקודרת.
הוא לא חש נקיפות מצפון למחשבה על הזקנה המתה.
דבר אחד הטיל בו אימה:
האובדן לבלי-שוב של הסוד שביקש להתעשר באמצעותו.
"אתה מפלצת!" אמרה לבסוף ליזבטה איוונובנה.
"אני לא רציתי במותה", ענה הרמן, "האקדח שלי לא טעון".
הם השתתקו.
השחר עלה.
ליזבטה איוונובנה כיבתה את הנר המאוּכּל:
אור חיוור האיר את חדרה.
היא מחתה את עיניה הבוכות ונשאה אותן אל הרמן:
הוא ישב על אדן החלון שלוב ידיים ומזעיף את פניו אֵימתָנית.
בתנוחה זו הזכיר להפליא את דיוקנו של נפוליאון.
הדמיון הזה המם אפילו את ליזבטה איוונובנה.
"איך תצא מן הבית?" שאלה לבסוף ליזבטה איוונובנה.
"התכוונתי להוביל אותך במדרגות נסתרות, אבל אז נצטרך לעבור על-פני חדר-השינה, ואני פוחדת".
"תסבירי לי איך למצוא את המדרגות הנסתרות האלה, אני אצא בעצמי".
ליזבטה איוונובנה קמה, הוציאה מהשידה מפתח, מסרה אותו להרמן ונתנה לו הוראות מדויקות.
הרמן לחץ את ידה הקרה, הלא-נענית, נשק לראשה המושפל ויצא.
הוא ירד במדרגות הלולייניות ונכנס שוב לחדר-השינה של הרוזנת.
הזקנה המתה ישבה מאובנת;
פניה הביעו מנוחת-עולם.
הרמן עצר לפניה, התבונן בה זמן רב, כמבקש לאשרר לעצמו את האמת האיומה;
לבסוף נכנס אל חדר-העבודה, גישש על פני הטפֵּטים אחר הדלת, והחל לרדת במדרגות החשוכות, מוטרד ברגשות מוזרים.
אולי במדרגות אלה עצמן, חשב, לפני כשישים שנה, לאותו חדר-שינה ובאותה השעה עצמה, לבוש קַפטָן מרוקם, בתסרוקת à l’oiseau royal19, מאמץ את כובעו המשולש אל לבו – התגנב צעיר בר-מזל, שכבר מזמן נרקב בקברו, והיום לבה של אהובתו הבאה-בימים חדל לפעום… בקצה המדרגות מצא הרמן את הדלת, פתח אותה באותו מפתח, ונכנס למסדרון מפולש, שהוליך אותו לרחוב.
פרק 5 באותו לילה הופיעה לפני הברונית המנוחה פון ו***.
היא היתה לבושה כולה לבן, ואמרה לי:
"שלום לך, אדוני היועץ".
סְוֶדֶנְבּוֹרְג20 שלושה ימים לאחר הלילה הגורלי, בתשע בבוקר, יצא הרמן למנזר ***, שבו אמור היה להיערך טקס הקבורה של הרוזנת המנוחה.
הוא לא חש חרטה, אך לא יכול היה להחריש לגמרי את קול המצפון שאמר לו:
"אתה רוצחהּ של הזקנה!" אף שלא היה מאמין אמיתי, היו לו הרבה אמונות טפלות.
הוא האמין שלרוזנת המנוחה עלולה להיות השפעה מזיקה על חייו, והחליט להופיע להלוויה על-מנת לבקש את מחילתה.
הכנסייה היתה מלאה מפה לפה.
הרמן בקושי הצליח לפלס לעצמו דרך בהמון הרב.
הארון ניצב על בימת-אשכבה מפוארת, תחת אפיריון של קטיפה.
המנוחה שכבה בו בידיים מצולבות על חזהּ, במצנפת תחרה ושמלת אטלס לבנה.
סביבה עמדו בני-ביתה:
משרתים בקַפטָנים שחורים, עם סרטים עם סמלי משפחתה של הרוזנת על כתפיהם, והם אוחזים נרות בידיהם;
קרובים בבגדי אבלות – בניה, נכדיה וניניה.
איש לא בכה;
דמעות במקרה זה היו בבחינת une affectation21:
הרוזנת היתה זקנה כל-כך, שמותה לא יכול היה להפתיע איש, וקרוביה כבר מזמן הסתכלו עליה כעל מי שעברה מן העולם.
הגמון צעיר נשא דברי הספד.
במלים פשוטות ומרגשות תיאר את תרדמתה השלווה של הצדקת, ששנותיה הארוכות היו הכנה שקטה, נוגעת-ללב, לפטירה נוצרית.
"מלאך המוות מצא אותה", אמר הנואם, "שקוּדה בהתבוננות ברוכה, ערה בציפייה לחתן-חצות".22 הטקס נערך באווירה של עצבות כבוּדה.
הקרובים הלכו להיפרד מעל הגופה ראשונים.
אחר-כך זעו אל הארון גם האורחים המרובים, שבאו להעניק כבוד אחרון לזו אשר זמן רב כל-כך היתה שותפה לשעשועיהם הריקים.
אחריהם גם כל המשרתים.
לבסוף קרבה סוכנת-הבית הזקנה, בת גילה של המנוחה.
שתי נערות צעירות תמכו בה בזרועותיה.
לא היה בכוחה להשתחוות ארצה, והיא לבדה הזילה כמה דמעות בנשקה את היד הקרה של גבירתה.
אחריה החליט הרמן לגשת לארון.
הוא השתחווה אפיים ארצה ושכב דקות אחדות על הרצפה הקרה, הזרויה מחטי אורן.
לבסוף קם, חיוור כמו המנוחה עצמה, עלה על בימת-האשכבה וגחן… לרגע היה נדמה לו שהמנוחה נותנת בו מבט מלגלג, קורצת בעין אחת.
הרמן, שנרתע במהירות, מעד ונפל ארצה על גבו.
הרימו אותו.
באותו רגע הוציאו את ליזבטה איוונובנה המעולפת אל רחבת הכניסה.
האירועים הללו הפריעו לדקות אחדות את חגיגיוּת הטקס הקודר.
בין הנוכחים פשט רחש מהוסה, והקָמֶרְהֶר הכחוש, קרובהּ הישיר של המנוחה, לחש באוזנו של האנגלי שעמד בסמוך, שהקצין הצעיר הוא בנה הבלתי-חוקי, ועל כך השיב לו האנגלי בקרירות:
"?Oh".
כל היום היה הרמן מוטרד ביותר.
כשסעד בפונדק המבודד, שתה הרבה שלא כמנהגו, בתקווה להחריש את סערת נפשו.
אבל היין שילהב את דמיונו עוד יותר.
כשחזר לביתו, הטיל את עצמו על המיטה מבלי להתפשט, ונרדם תרדמה עמוקה.
כשהתעורר כבר היה לילה:
הלבנה האירה את חדרו.
הוא העיף מבט בשעון:
השעה היתה רבע-לשלוש.
השינה סרה מעליו.
הוא התיישב על המיטה והירהר בהלווייתה של הרוזנת הזקנה.
באותה שעה הציץ מישהו מן הרחוב בחלונו, ומיד התרחק.
הרמן לא שם לב לכך כלל.
כעבור רגע שמע שמישהו מסובב את מפתח דלת-הכניסה.
הרמן חשב שזה השָׁרָת שלו, החוזר, שיכור כדרכו, מבילוי לילי.
אבל הוא שמע צעדים לא-מוּכּרים:
מישהו התהלך, מדשדש קלות בנעליים.
הדלת נפתחה, ונכנסה אשה בשמלה לבנה.
הרמן חשב שזוהי האומנת הזקנה שלו, ותמה מה יכול היה להביא אותה לכאן בשעה כזו.
אך האשה הלבנה החליקה על-פני החדר ופתאום נעמדה לפניו – והרמן הכיר את הרוזנת!
"באתי אליך למרות רצוני", אמרה בקול תקיף, "אך הוטל עלי למלא את בקשתך.
שלוש, שבע ואָס, בזה אחר זה, יביאו לך זכייה – אך בתנאי שלא תהמר יותר מאשר על קלף אחד ליממה, ושלאחר מכן כבר לא תהמר עוד כל ימי חייך.
אני סולחת לך את מותי, בתנאי שתתחתן עם בת-חסותי, ליזבטה איוונובנה…" משאמרה מלים אלה פנתה בשקט, הלכה לעבר הדלת ונעלמה, מדשדשת בנעליה.
הרמן שמע את דלת-הכניסה נטרקת, וראה שמישהו שוב מציץ בחלונו.
זמן רב לא יכול היה הרמן להתאושש.
הוא יצא לחדר השני.
השָׁרָת ישן על הרצפה.
הרמן בקושי הצליח להעיר אותו.
השָׁרָת היה שיכור כתמיד:
אי-אפשר היה להציל מפיו דבר.
דלת-הכניסה היתה נעולה.
הרמן חזר לחדרו, הדליק נר ורשם את חזיונו.
פרק 6 Attendez!"23"
"איך אתה מעז להגיד לי 'Attendez'?!"
"הוד מעלתך, אני אמרתי 'Attendez-כבודו!'"
שני רעיונות מקוּבּעים אינם יכולים להתקיים בכפיפה אחת בעולם המוסר, כשם ששני גופים אינם יכולים לתפוס אותו חלל בעולם הפיסיקלי.
שלוש, שבע ואָס האפילו מהר מאוד בדמיונו של הרמן על דמותה של הזקנה המתה.
שלוש, שבע ואָס – לא יצאו לו מהראש, והיו נעים על שפתיו.
כשראה נערה צעירה, היה אומר:
"כמה היא חטובה!… ממש שלוש-לב!" כששאלו אותו:
"מה השעה?" היה עונה:
"שבע יהלום".
כל גבר מכריס הזכיר לו אָס.
שלוש, שבע, אָס – רדפו אותו בשנתו, כשהם לובשים צורות שונות ומשונות:
השלוש פרח לפניו בדמות גְרַנְדִיפְלוֹרָה מפוארת, השבע הופיע בדמות שער גותי, האָס בדמות עכביש ענקי.
כל מחשבותיו התמזגו באחת:
להשתמש בסוד שעלה לו ביוקר.
הוא החל להרהר בפרישה מן הצבא ובמסעות.
הוא ביקש להוציא אוצר מידי פורטונה הקסומה בבתי-ההימורים הציבוריים של פאריס.
המקרה פטר אותו ממאמציו.
במוסקבה נוסדה חבורה של מהמרים עשירים בראשות צֶ'קָלִינְסְקִי המפורסם, שבילה חיים שלמים במשחקי קלפים והרוויח מיליונים בשעתו, כשהוא זוכה בשטרות-חוב ומפסיד מזומנים.
ניסיונו רב-השנים קנה לו את אמונם של חבריו, והבית הפתוח, הטבח המצוין, חביבותו ועליזותו קנו להם את הערכת הציבור.
הוא הגיע לפטרבורג.
הנוער נהר אליו, זונח את הנשפים למען הקלפים, ומעדיף את פיתויי "פרעה" על קסמי החיזור.
נרוּמוֹב הביא אליו את הרמן.
הם עברו שורה של חדרים מפוארים, מלאים מלצרים אדיבים.
כמה גנרלים ויועצי-סתרים שיחקו ב'וִיסְט';
גברים צעירים התגוללו על ספות של ברוקאד, אכלו גלידה ועישנו מקטרות.
בחדר-האורחים, ליד שולחן ארוך שהצטופפו סביב כעשרים קלפנים, ישב בעל-הבית שהחזיק בקוּפּה והטיל קלפים.
היה זה אדם כבן שישים, בעל חזות כבודה ביותר;
ראשו היה מכוסה שיבה כסופה;
פניו המלאים והרעננים הביעו טוב-לב;
עיניו נצצו, מוארות בחיוך נצחי.
נרוּמוֹב הציג לפניו את הרמן.
צֶ'קָלינסקי לחץ את ידו בידידות, ביקש ממנו להרגיש את עצמו בבית, והמשיך להטיל קלפים.
סֶבֶב המשחק ארך זמן רב.
על השולחן הוטלו יותר משלושים קלפים.
צֶ'קָלינסקי עצר אחרי כל הטלה, לאפשר לשחקנים לתת הוראות, רשם הפסדים, האזין באדיבות לבקשותיהם, ועוד יותר באדיבות "יִישר פינה" מיותרת שקופלה ביד מפוזרת.
לבסוף הסתיים הסבב.
צֶ'קָלינסקי טרף את הקלפים והתכונן להטילם מחדש.
"הרשה לי להטיל קלף", אמר הרמן, מושיט יד מאחורי גבר שמן, שהימר בסמוך.
צֶ'קָלינסקי חייך וקד בשתיקה, לאות הסכמה צייתנית.
נרוּמוֹב, צוחק, בירך את הרמן על התרת הצום הממושך, ואיחל לו התחלה מוצלחת.
"מוכן!" אמר הרמן, רושם בגיר את הסכום מעל לקלף שלו.24
"כמה?" שאל הקופאי, מצמצם את עיניו.
"סלח לי, אדוני, אינני מצליח לפענח".
"ארבעים-ושבעה אלף", ענה הרמן.
לשמע המלים הללו נפנו כל הראשים מיד, וכל העיניים כוּונו אל הרמן.
"הוא יצא מדעתו!" חשב נרוּמוֹב.
"הרשה לי להעיר לך", אמר צֶ'קָלינסקי בחיוך הבלתי-משתנה שלו, "שהמשחק שלך נועז:
איש עוד לא הימר על יותר ממאתיים שבעים-וחמישה על קלף בודד".25
"ומה בכך?" אמר הרמן, "אתה מכה את הקלף שלי או לא?"
צֶ'קָלינסקי קד בהבעה של הסכמה צייתנית.
"רציתי רק להביא לתשומת-לבך", אמר, "שמאחר שידידי נותנים בי את אמונם, אינני יכול לשחק אלא על מזומנים בלבד.
אני מצדי, כמובן, בטוח שדי במלה שלך, אבל למען הסדר הטוב של המשחק והחשבון, אני מבקש ממך להניח את הכסף על גבי הקלף".
הרמן הוציא מכיסו שטר כסף והגיש אותו לצֶ'קָלינסקי.
זה העיף בו מבט מהיר והניח אותו על הקלף של הרמן.
הוא החל להטיל קלפים.
מימין נח תשע, משמאל שלוש.
"השלוש ניצח", אמר הרמן, מראה את הקלף שלו.
בין המהמרים פשט רחש.
פניו של צֶ'קָלינסקי קדרו לרגע, אך מיד חזר אליהם החיוך.
"האם רצונך לקחת?" שאל את הרמן.
"כן, בטובך".
צֶ'קָלינסקי הוציא מכיסו כמה שטרות ופרע את החשבון מיד.
הרמן לקח את כספו והתרחק מן השולחן.
נרוּמוֹב התקשה להתעשת.
הרמן שתה כוס לימונדה והלך הביתה.
בערב המחרת שוב הופיע אצל צֶ'קָלינסקי.
בעל-הבית החזיק בקופה.
הרמן ניגש לשולחן;
המהמרים מיד פינו לו מקום.
צֶ'קָלינסקי קד לעברו בחביבות.
הרמן חיכה לסבב חדש, הטיל קלף, והימר עליו בארבעים-ושבעה אלף ובזכייה של היום הקודם.
צֶ'קָלינסקי החל להטיל קלפים.
מימין נח נסיך, ומשמאל – שבע.
הרמן הראה את השבע שלו.
הכל פלטו קריאת תדהמה.
צֶ'קָלינסקי נבוך בעליל.
הוא ספר תשעים-וארבעה אלף והעביר אותם להרמן.
הרמן לקח אותם בקור-רוח ובו-ברגע הסתלק.
בערב הבא שוב הגיע הרמן אל השולחן.
הכל ציפו לו.
גנרלים ויועצי-סתרים הניחו את ה'ויסט' שלהם כדי להתבונן במשחק היוצא-דופן כל-כך.
הקצינים הצעירים זינקו מן הספות;
כל המלצרים נאספו בחדר-האורחים.
כולם נקהלו סביב הרמן.
הקלפנים האחרים לא הטילו את קלפיהם, ממתינים בקוצר-רוח לראות איך הוא יגמור.
הרמן עמד ליד השולחן, מתכונן להמר לבדו מול צֶ'קָלינסקי החיוור, אבל המוסיף לחייך.
כל אחד מהם הסיר את החותמת מעל חפיסה חדשה.
צֶ'קָלינסקי טרף.
הרמן נטל קלף והניחוֹ, מכסה אותו בערימה של שטרות.
הדבר דמה לדו-קרב.
דממה עמוקה שררה מסביב.
צֶ'קָלינסקי החל להטיל, ידיו רעדו.
מימין נחה מלכה, משמאל אָס.
"האָס ניצח!" אמר הרמן וגילה את הקלף שלו.
"המלכה שלך הרוגה", אמר צֶ'קָלינסקי בחביבות.
הרמן התחלחל:
באמת, במקום אָס נחה לפניו מלכת-פיק.
הוא לא האמין למראה עיניו, מתקשה להבין איך יכול היה להחטיא.
באותו רגע נדמה היה לו שהמלכה-פיק מיצמצה בעיניה והצטחקה.
הדמיון הבלתי-רגיל הדהים אותו… "הזקנה!" צעק בזוועה.
צֶ'קָלינסקי משך אליו את השטרות המופסדים.
הרמן עמד ללא נוע.
כשהתרחק מן השולחן פרצו בחדר שיחות רמות.
"יפה הימר!" אמרו הקלפנים.
צֶ'קָלינסקי שוב טרף את הקלפים:
המשחק נמשך כדרכו.
סיום הרמן יצא מדעתו.
הוא יושב בבית-החולים של אוֹבּוּחוֹב,26 בחדר 17, אינו עונה על שום שאלות וממלמל במהירות בלתי-רגילה:
"שלוש, שבע, אָס!
שלוש, שבע, מלכה!…"
ליזבטה איוונובנה התחתנה עם צעיר נחמד מאוד;
יש לו משרה באיזה מקום ורכוש נאה:
הוא בנו של מי שהיה מנהלה האישי של הרוזנת הזקנה.
ליזבטה איוונובנה מגדלת בביתה קרובה ענייה.
טומסקי הועלה לדרגת סרן, ועומד לשאת את הנסיכה פּוֹלינה.
1833 *מתוך הקובץ "הכושי של פטר הגדול", הוצאת הספריה החדשה (הקיבוץ המאוחד / ספרי סימן קריאה), 2001.
*דימוי:
הנדריק קרסטנס לילה.
האומנת וַרְקָה, ילדה כבת שלוש-עשרה, מנענעת עריסה ששוכב בה תינוק, וכמעט באֵין-קוֹל מפזמת:
"נוּמה-נים, נוּמה-נים, אני שיר לך אנעים…" לפני האיקונין דולק נר-תמיד ירוק;
לאורך כל החדר, מפינה לפינה, מתוח חבל שתלויים עליו חיתולים ומכנסיים שחורים גדולים.
נר-התמיד מטיל על התִקרה כתם ירוק גדול, ואילו החיתולים והמכנסיים מטילים צללים מאורכים על התנור, על העריסה, על וַרְקָה… כשנר-התמיד מתחיל להבליח, הכתם והצללים מִתחַיִים ומתחילים לנוע כמו ממשב רוח.
מחניק.
נודף ריח חמיצת-כרוב וסחורה סנדלרית.
התינוק בוכה.
הוא כבר מזמן צרוד ומוּתש, ובכל זאת עודנו צועק, ואין לדעת מתי יחדל.
וַרְקָה מתה לישון.
עיניה נדבקות, הראש צונח מטה, הצוואר כואב.
אינה יכולה להניד לא עפעפיים, לא שפתיים, ונדמה לה שפניה התיישבו והפכו עֵצִיִים, שראשה התכווץ לגודל ראש-סיכה.
"נומה-נים בעריסה," היא מפזמת, "אבשל לך דייסה…" בתנור מצרצר צְרָצַר.
בחדר הסמוך, מאחורי הדלת, נוחרים בעל-הבית והשוליה אָפָנָאסי… העריסה חורקת-מתאוננת, וַרְקָה עצמה מפזמת – והכול נמהל במין מוזיקה לֵילית מרדימה, כה מתוקה לאוזן כששוכבים במיטה.
עכשיו המוזיקה הזאת רק מרגיזה ומדכדכת, מפני שהיא מדרבנת לשינה, ולישון אסור;
אם וַרְקָה תירדם, חלילה, בעלי-הבית יכו אותה.
נר-התמיד מבליח.
הכתם הירוק והצללים מתחילים לנוע, זוחלים אל עיני וַרְקָה חסרות התנועה, העצומות למחצה, ובמוחה הרדום למחצה צצות הזיות מעורפלות.
היא רואה עננים קודרים, הרודפים זה את זה בשמַים וצועקים כמו התינוק.
אבל הנה נשבה רוח, נעלמים העננים, וּוַרְקָה רואה כביש רחב, מכוסה רפש דליל;
בכביש משׂרכות דרכן עגלות, וגוררים רגליהם בְּנֵיאדם שצרורות על שכמם.
מִפָּנים ומאחור נישאים איזשהם צללים;
משני צִדי הכביש, מבעד לערפל קר וכבד, נראים יערות.
פתאום האנשים והצללים נופלים ארצה לרפש הדליל.
"למה זה?
שואלת וַרְקָה.
"לישון, לישון!" עונים לה.
והם נרדמים חזק, ישֵנים שינה מתוקה, ועל חוטי הטלגרף יושבים עורבים ועורבנים, צועקים כתינוקות ומשתדלים להעיר אותם.
"נומה-נומה-נים, אני שיר לך אנעים…" מפזמת וַרְקָה וכבר רואה את עצמה בבקתה אפלה, מחניקה.
על הרצפה מתהפך בכאבים מצד אל צד אביה המנוח, יֶפִים סטֶפּאנוֹב.
היא לא רואה אותו, רק שומעת, איך הוא מתהפך וגונח.
אצלו, כפי שהוא אומר, "התמַגֵל השבר".
הכאב חזק כל-כך, שאין הוא יכול להגות אפילו מילה, אלא רק להתנשף ולנקוש בשיניו בתפיפה רצופה:
"בּוּ-בּוּ-בּוּ…" אימא פֶּלָאגְיָה רצה אל אדונֵי-האחוזה לומר שיֶפִים גוסס.
היא הלכה כבר מזמן, וכבר הייתה צריכה לחזור.
וַרְקָה שוכבת על התנור, לא ישֵנה, ומקשיבה ל"בּוּ-בּוּ-בּוּ" של אבא.
אבל הנה שומעים שמישהו נוסע וקרֵב אל הבִקתה.
זה האדונים שלחו את הרופא הצעיר שבא מן העיר להתארח אצלם.
הרופא נכנס לבקתה;
לא רואים אותו בחושך, אבל שומעים איך הוא משתעל ומקיש בדלת.
"הדליקו אור," הוא אומר.
"בּוּ-בּוּ-בּוּ…" משיב יֶפִים.
פֶּלָאגְיָה ממהרת לתנור ומתחילה לחפשׂ את כלי-החרס עם הגפרורים.
חולפת דקה בשתיקה.
הרופא מחטט בכיסיו ומדליק גפרור משלו.
"מיד, אבי שלי, מיד," אומרת פֶּלָאגְיָה ורצה מן הבקתה החוצה, ולאחר שהות-מה שבה עם בדל-נר.
לחיי יֶפִים ורודות, עיניו בורקות ומבטו כמו חודר במיוחד, משל רואה הוא במפוּלש את הבקתה ואת הרופא.
"נו, מה?
מה יש לך?" אומר הרופא, רוכן אליו.
"אֶהֶה!
ממתי זה אצלך?"
"מה?
הוד מעלתו, הגיעה השעה למות… לא אמשיך לחיות…" "שטויות… נרפא אותך!"
"כרצונו, הוד מעלתו, תודָה לו בהכנעה, אבל אנחנו מבינים – כשבא המוות, מה יש כבר לעשות?"
הרופא מתעסק עם יֶפִים כרבע שעה;
אחר-כך מזדקף ואומר:
"אינני יכול לעשות כלום… אתה צריך לנסוע לבית-החולים, שם יעשו לך ניתוח.
תיסע מיד… בלי שום דחייה!
כבר מאוחר קצת, בבית-החולים כבר ישֵנים כולם, אבל זה לא כלום, אתן לך פתק.
אתה שומע?"
"אבי שלי, אבל במה ייסע?" אומרת פֶּלָאגְיָה.
"אין לנו סוס."
"אין דבר, אבקש מהאדונים, הם יתנו סוס."
הרופא הולך לדרכו.
הנר הולך וכבה, ושוב נשמע "בּוּ-בּוּ-בּוּ"… כעבור חצי שעה לערך מגיע לבקתה איזה כלי-רכב.
זה האדונים שלחו עגלת-מסע להוביל את החולה לבית-החולים.
יֶפִים מכין את עצמו ונוסע.
אבל הנה מפציע בוקר יפה ובהיר.
פֶּלָאגְיָה איננה בבית.
הלכה לבית-החולים להיוודע מה שלום יֶפִים.
איפשהו בוכה תינוק, וּוַרְקָה שומעת איך מישהו בקולה שלה שר:
"נומה-נומה-נומה-נים, אני שיר לך אנעים…" פֶּלָאגְיָה שבה.
היא מצטלבת ולוחשת:
"בלילה ניתחו אותו, ובבוקר החזיר נשמתו לאלוהים… יזכה למלכות-שמים מנוחתו עדן… אומרים שמאוחר מדי… היה צריך לנתח קודם…" וַרְקָה הולכת ליער ובוכה שם, אבל פתאום מישהו מכה על עורפה חזק כל-כך עד שהיא נחבטת במצחה בעץ לִבנֶה.
היא מרימה את עיניה ורואה לנגדה את בעל-הבית, הסנדלר.
"אַת, מה אתך, מנוולת?" הוא אומר.
"התינוק בוכה, ואת ישֵנה?" הוא מורט את אוזנה חזק כל-כך… והיא מטלטלת ראשה, מנענעת את העריסה ומפזמת את שיר-הערש.
הכתם הירוק וצללי המכנסיים והחיתולים מתנועעים, קורצים לה, וחיש שולטים שוב במוחה.
היא רואה שוב כביש מכוסה רפש דליל.
בּנֵיאדם וצרורות על שכמם, וצללים צונחים ארצה, וישנים שינה עמוקה.
וַרְקָה מביטה בהם ומתחשק לה מאוד לישון;
הייתה שוכבת בתענוג רב, אבל אימא פֶּלָאגְיָה צועדת לידה ומזרזת אותה.
שתיהן ממהרות העירה להשכיר את עצמן.
"תנו נדבה, למען ישו!" מבקשת אימא מעוברי-אורח.
"עשו חסד, רבותי, רחמנים בני רחמנים."
"תני הֵנה את התינוק!" עונה לה איזה קול מוכר.
"תני הֵנה את התינוק!" חוזר שוב אותו הקול, אבל כבר בתוקף ובכעס.
"את ישֵנה, מנוולת?"
וַרְקָה קופצת ממקומה, ובהביטה סביב מבינה במה העניין.
אין לא כביש, לא פֶּלָאגְיָה, לא עוברי-אורח.
עומדת באמצע החדר בעלת-הבית בלבד, שבאה להיניק את התינוק שלה.
בזמן שבעלת-הבית השמנה, רחבת הכתפיים, מיניקה ומרגיעה את תינוקה, עומדת וַרְקָה, מביטה עליה, ומחכה שתגמור.
ומעבר לחלונות, בחוץ, כבר מכחיל האוויר, הצללים והכתם הירוק מחווירים במידה ניכרת.
עוד מעט בוקר.
"קחי!" אומרת בעלת-הבית ומכפתרת על החזה את החלוק שלה.
"בוכה.
כנראה שנתנו בו עין רעה."
וַרְקָה לוקחת את התינוק.
שמה אותו בעריסה, ושוב מתחילה לנענע.
הכתם הירוק והצללים נעלמים אט-אט, ואין כבר מה שיַחזור לראשה ויערפל את מוחה.
אבל לישון מתחשק לה כמו קודם, מתחשק נורא!
וַרְקָה מניחה את ראשה על קצה העריסה ומטלטלת את כל גופה, כדי לגבור על השינה.
אבל העיניים בכל זאת נדבקות, והראש כבד.
"וַרְקָה, הסיקי את התנור!" נשמע מעבר לדלת קולו של בעל-הבית.
זאת אומרת שכבר צריך לקום ולהתחיל בעבודה.
וַרְקָה עוזבת את העריסה ורצה למחסן להביא עצים.
היא שמֵחה.
כשרצים והולכים, השינה כבר לא מתחשקת כל-כך כמו במצב ישיבה.
היא מביאה עצים, מסיקה את התנור וחשה איך מפשירים הצוואר והפנים העציים שלה, ואיך מתבהרים הרהוריה.
"וַרְקָה, הרתיחי את הסָמוֹבאר," צועקת בעלת-הבית.
וַרְקָה קוצצת קסמי-עץ, ובקושי מספיקה להדליק אש בסמובאר, וכבר נשמעת פקודה חדשה:
"וַרְקָה, נקי לבעל-הבית את הערדליים!"
היא מתיישבת על הרצפה, מנקה את הערדליים, וחושבת שטוב היה לתחוב את הראש לערדל גדול ועמוק ולנמנם קצת… ולפתע גדֵל הערדל, תופח וממלא את כל החדר.
המברשת נופלת מידה, אך בו-זמנית היא מנערת את ראשה, לוטשת מבטה ומשתדלת להביט כך שהחפצים לא יגדלו ולא יתנועעו בעיניה.
"וַרְקָה, תרחצי את המדרגות בחוץ, בושה וחרפה בפני הלקוחות!"
וַרְקָה שוטפת את המדרגות ומנקה את החדרים, אחר-כך מסיקה תנור נוסף ורצה לחנות.
העבודה רבה, אין רגע אחד פנוי.
אך שום דבר אינו קשה כל-כך כמו לעמוד במקום אחד ליד שולחן המטבח ולקלף תפוחי-אדמה.
הראש נמשך לשולחן, התפוח מתנמר בעיניים, הסכין נופלת מהיד, ובסמוך מסתובבת בעלת-הבית השמנה והנרגזת, בשרוולים תפוחים, ומדברת בקול רם כל-כך עד שהאוזניים מתחרשות.
קשה ומענה כמו כן להגיש ארוחת-צהריים, לכבס, לתפור.
יש רגעים שמתחשק בהם, בלא להביט על כלום, לצנוח על הרצפה ולישון.
חולף היום.
וַרְקָה מביטה על החלונות המתאפללים, לוחצת ומשפשפת את רקותיה העֵצִיוֹת ומחייכת, בעצמה אינה יודעת בגלל מה.
אפלה עַרְבית מלטפת את עיניה הנעצמות, ומבטיחה לה שינה מהירה, עמוקה.
בערב באים אל בעלי-הבית אורחים.
"וַרְקָה, הרתיחי את הסמובאר!" צועקת בעלת-הבית.
הסמובאר של הבעלים קטן, ועד שהאורחים ישתו תה לרוויָה יש להרתיח אותו כחמש פעמים.
אחרי התה, עומדת וַרְקָה שעה תמימה במקום אחד, מסתכלת באורחים, ומחכה לפקודות.
"וַרְקָה, רוצי תִקני שלושה בקבוקי בירה!"
היא מזנקת ממקומה ומשתדלת לרוץ במלוא המהירות, כדי לגרש את השינה.
"וַרְקָה, רוצי להביא ווֹדקה!
וַרְקָה, איפה המחלץ?
וַרְקָה, תנקי דג-מלוח!"
אבל הנה סופסוף האורחים הלכו;
האורות כבים, בעלי-הבית שוכבים לישון.
"וַרְקָה, לכי תנענעי את התינוק!" נשמעת הפקודה האחרונה.
בתנור מצרצר צרָצַר;
הכתם הירוק שעל התקרה וצללי המכנסיים והחיתולים זוחלים וחודרים ומערפלים לה את הראש.
"נומה-נים, נומה-נים," היא מפזמת, "אני שיר לך אנעים…" והתינוק צורח עד אפיסת כוחות.
וַרְקָה רואה שוב את הכביש המזוהם, את האנשים עם הצרורות, את אימא פֶּלָאגְיָה, את אבא יֶפִים.
היא מבינה הכול.
מזהה את כולם.
אבל מבעד לחצי-תרדמה איננה יכולה רק להבין בשום אופן את הכוח הזה שכובל אותה בידיים וברגליים, לוחץ עליה, מפריע לה לחיות.
היא מסתכלת סביב, מחפשת את הכוח הזה, כדי להשתחרר ממנו, אבל אינה מוצאת אותו.
לבסוף, מעוּנה ומיוגעת, היא מאמצת את כל כוחותיה וכוח ראייתה, מביטה למעלה בכתם הירוק הקורץ, וכשהיא מקשיבה לצרחות, מוצאת את האויב שמפריע לה לחיות.
האויב הוא התינוק.
היא צוחקת.
זה מופלא בעיניה:
איך לא יכלה קודם להבין דבר פעוט כל-כך?
הכתם הירוק, הצללים, הצרצר, מסתבר שגם הם צוחקים ומתפלאים.
החיזיון הכוזב משתלט על וַרְקָה.
היא קמה מהשרפרף, ומחייכת חיוך רחב, בלי עפעוף עיניים מהלכת בחדר.
נעימה לה וערבה לה המחשבה המגרה שהיא משתחררת עכשיו מהתינוק, ואחר-כך לישון, לישון, לישון… וַרְקָה צוחקת, קורצת לכתם הירוק, ומאיימת עליו באצבע, היא מתגנבת אל העריסה, רוכנת אל התינוק, חונקת אותו, ונשכבת חיש על הרצפה, צוחקת שיכורה משמחה על שביכולתה לישון, ובתוך רגע היא כבר ישֵנה שינה עמוקה, כמו מתה… 1888 *תרגום זה התפרסם בקובץ "חולין", הוצאתספרית פועלים, 2003.
*דימוי:Guim Tió Zarraluki
"היא תיילל כחיית פרא ותבכה כתינוק" 1 לדבריה של אקסיניה הכל-יודעת, הסיפור הזה התחיל כאשר התאהב הפקיד פָּלְצִ'יקוֹב משָלוֹמֵטייבוֹ בבת האגרונום.
האהבה בערה ואיכלה את לב האומלל.
הוא נסע לעיר המחוז גְרָצֵ'בְקָה והזמין לעצמו חליפה.
החליפה היתה מרהיבה, וייתכן שהפסים האפורים על מכנסי הפקיד הכריעו את גורל האיש חסר-המזל.
בת האגרונום הסכימה להינשא לו.
ואילו אני, רופא בבית החולים נ', בתחנת מחוז פלוני, לאחר שכרתּי את רגלה של נערה שנלכדה במכונת דיש הפשתן, התפרסמתי עד כדי כך שכמעט נספיתי בנטל תהילתי.
לשעות הקבלה שלי הגיעו במזחלותיהם מאה איכרים ויותר ביום.
חדלתי לאכול ארוחות צהריים.
האריתמטיקה היא מדע אכזר.
נניח שעל כל אחד מן הפציינטים שלי בזבזתי חמש דקות בלבד… חמש!
חמש-מאות דקות או שמונה שעות ועשרים דקות.
ושימו לב – ברצף.
בנוסף להם היתה לי מחלקת אשפוז לשלושים איש והיו ניתוחים.
בקיצור, בשובי מבית החולים בשעה תשע בערב לא רציתי לאכול או לשתות או לישון.
משאלתי האחת והיחידה היתה שאיש לא יבוא להזעיקני ללידה.
במשך שבועיים הסיעו אותי בלילה בשביל המזחלות חמש פעמים.
לחלוחית הציפה את עיני, ומעל גשר אפי הסתמן קמט אנכי, דומה לתולעת.
בלילות צפיתי מבעד לערפל רוטט בניתוחים כושלים, בצלעות חשופות, בידי המגואלות בדם אדם.
התעוררתי דביק ואחוז צינה, למרות להט התנור ההולנדי.
בשעת ביקורי חולים פסעתי נמרצות ואחרי משתרכים החובש, החובשת ושתי האחיות.
בעוצרי ליד המיטה שבה חולה קדח מחום, פולט נשימות תחנונים, סחטתי את מוחי עד תום.
אצבעותי התרוצצו על העור הלוהט, היבש.
בחנתי את אישוניו, הקשתי על צלעותיו, הקשבתי לפעימות המסתוריות של לבו בתוככי גופו, ובראשי התבצרה מחשבה אחת ויחידה:
איך אוכל להצילו?
וגם את ההוא!
את כולם!
הקרב התנהל.
הוא החל בכל יום לאורו החיוור והמושלג של הבוקר והסתיים בהבהובה הצהוב, הנרגש, של מנורת הגז.
הייתי רוצה לדעת איך כל זה ייגמר, אמרתי לעצמי בלילה.
הרי הם ימשיכו לבוא כך במזחלות בינואר, בפברואר ובמרס.
כתבתי לגְרָצֵ'בְקָה והזכרתי בנימוס שבתחנה הרפואית נ' אמור לעבוד עוד רופא.
מכתבי הפליג במזחלת על פני אוקיינוס שלג למרחק של 40 ורסטאות.
התשובה הגיעה כעבור שלושה ימים:
כתבו שכמובן, כמובן… ללא ספק… רק לא עכשיו… לפי שעה איש אינו מוכן לבוא… לסוף המכתב צורפו חוות דעת מחמיאות על עבודתי ואיחולי הצלחה בעתיד.
בעודי אפוף בכל זה הסתערתי על חיטוי פצעים, הזרקתי נסיוב נגד שנית, פתחתי מורסות בממדים מפלצתיים, הנחתי תחבושות גבס… ביום שלישי פקדו אותי מאה ואחד-עשר אנשים ולא מאה.
סיימתי את קבלת החולים בשעה תשע בערב.
נרדמתי, משתדל לחזות מראש:
כמה יגיעו מחר – ביום רביעי?
חלמתי שהגיעו תשע-מאות איש.
הבוקר שהציץ בחלון חדר השינה שלי היה לבן במיוחד.
פקחתי את עיני ולא הבנתי מה העיר אותי.
אחר כך הבנתי – הנקישות.
"דוקטור," זיהיתי את קולה של פלגיאה איוונובנה המיילדת, "כבר התעוררת?"
"אוּּ-הוּ," השבתי בקול פראי ומנומנם.
"באתי לומר לך שלא תמהר לבית החולים.
הגיעו רק שניים."
"את צוחקת או מה?"
"שכה אחיה.
סוּפָה, דוקטור, סוּפָה," קראה בעליזות לתוך חור המנעול.
"לאלה שבאו השיניים רקובות.
דמיאן לוקיץ' כבר יעקור להם."
"בחיי…" לא ברור למה, אבל קפצתי מן המיטה.
היום היה נפלא.
לאחר הביקור במחלקת האשפוז התהלכתי בין חדרי ביתי (לרופא יועדה דירה בעלת שישה חדרים, שגם היתה, משום מה, דו-קומתית – שלושה חדרים בקומה העליונה ושלושה נוספים, עם המטבח, בתחתונה), שרקתי קטעים מאופרות, עישנתי, תופפתי על חלונות… ומעבר לחלונות התחולל דבר שכמותו לא ראיתי מימי.
השמים נעלמו, וגם הארץ.
משהו לבן הסתובב והתפתל עקלקלות ובאלכסון, שתי וערב, כשד המשתעשע באבקה לניקוי שיניים.
בצהריים פקדתי על אקסיניה, שמילאה את תפקידי הטבחית והמנקה הצמודה לדירת הרופא, להרתיח דוד ושלושה דליי מים.
לא התרחצתי חודש.
בעזרת אקסיניה הוצאתי מהמחסן גיגית בעלת ממדים שלא ייאמנו.
הצבנו אותה על רצפת המטבח (בעיר נ' אפילו לא חלמו על אמבטיות, שהיו בנמצא רק בבית החולים, ואף הן היו מקולקלות).
בסביבות השעה שתיים נהיו הקורים המסתחררים מעבר לחלון צפופים פחות ואני ישבתי בגיגית בראש מסובן.
"את ז-זה אני מבין…" – מלמלתי בשקיקה, שופך מים רותחים על גבי, "את ז-זה אני מבין!
ואחר כך, לידיעתכם, נאכל ארוחת צהריים, ואחריה ננמנם לנו.
ואם אישן מספיק, שיבואו מחר אפילו מאה וחמישים.
יש חדשות, אקסיניה?"
אקסיניה המתינה מאחורי הדלת לתום מבצע הרחצה.
"בחוות שָלוֹמֵטייבוֹ הפקיד מתחתן," ענתה.
"מה את שחה!
נעתרה?"
"שכה אחיה!
מ-או-ה-ב…" זימרה אקסיניה, מקרקשת בכלי המטבח.
"הכלה יפה?"
"יפהפייה מושלמת!
בלונדינית, דקה…" "הרי לכם!"
ברגע זה נשמעה הנקישה בדלת.
שפכתי על עצמי מים בקדרות והאזנתי.
"הדוקטור מתרחץ…" זימרה אקסיניה.
"בר… בר…" רטן קול הבס.
"פתק בשבילך, דוקטור," צפצפה אקסיניה אל תוך חור המנעול.
"הושיטי."
יצאתי מן הגיגית, מצטמרר ומתמרמר על מר גורלי, וקיבלתי מידה של אקסיניה מעטפה לחה.
"לא ולא.
לא אסע הישר מן הגיגית.
גם אני בן-אדם," אמרתי לעצמי בהיסוס מה, שבתי אל הגיגית ופתחתי את המעטפה.
"עמיתי הנכבד (סימן קריאה גדול).
אני מתח… (מחוק).
הנני מבקש ממך בכל לשון של בקשה להגיע בדחיפות.
אישה, לאחר פגיעת ראש, סובלת משטפי דם מחלל… (מחוק)… מְאָפָּה וּמפִּיהָ.
מחוסרת הכרה.
לא אוכל להתמודד.
בכל לשון של בקשה.
סוסים מעולים.
דופק חלש.
יש קמפור.
הדוקטור (חתימה בלתי-קריאה)".
"אין לי מזל בחיים," העיקה עלי המחשבה, בעודי מביט בבולי העץ הלוהטים בתנור.
"גבר הביא את הפתק?"
"גבר."
"שייכנס."
הוא נכנס ודמה בעיני לרומאי עתיק בשל הקסדה הנוצצת שחבש על כובעו אֶרֶך האוזניים.
הוא עטה אדרת זאבים, זרזיף של קור הצליף בי בהיכנסו.
"מדוע אתה בקסדה?" שאלתי, מכסה את גופי הרחוץ למחצה בסדין.
"אני כבאי משָלוֹמֵטייבוֹ.
שם אצלנו תחנת כיבוי…" השיב הרומאי.
"איזה רופא כתב את זה?"
"בא להתארח אצל האגרונום שלנו.
רופא צעיר.
אסון אצלנו, איזה אסון…" "מי האישה?"
"ארוסת הפקיד."
אקסיניה נאנקה מאחורי הדלת.
"מה קרה?" (שמעתי את גופה של אקסיניה נצמד לדלת)
"אתמול התארסו.
אחרי האירוסים הפקיד רצה להסיע אותה במזחלת.
רתם את הסוס, הושיב אותה, ואל השער.
הסוס זינק, הכלה הועפה ישר אל המשקוף.
נחבטה.
אסון כזה שאי-אפשר לתאר… לא מניחים לפקיד לרגע, שלא יתלה את עצמו.
יצא מדעתו."
"אני מתרחץ," אמרתי בקול תחנונים, "למה לא הבאתם אותה הנה?" שפכתי מים על ראשי והסבון נשטף אל הגיגית.
"אי-אפשר, האזרח הנכבד הדוקטור," נרגש הכבאי והצמיד את כפות ידיו כמו בתפילה, "אין אפשרות.
הבחורה תמות."
"ואיך ניסע?
סופה!"
"נרגעה.
מה איתך?!
נרגעה לגמרי.
סוסים זריזים, בריצה.
בשעה נגיע…" נאנחתי בהכנעה ויצאתי מהגיגית.
שפכתי על עצמי בפראות שני דליי מים.
אחר כך התיישבתי לפני פי התנור ותחבתי את ראשי פנימה כדי לייבשו ולו במקצת.
דלקת ריאות תצא לי מזה, זה בטוח.
ועוד עם סיבוכים, אחרי נסיעה שכזאת.
והעיקר, מה אעשה בה?
הרופא ההוא, לפי הפתק, מנוסה עוד פחות ממני.
אינני יודע דבר, בחצי השנה האחרונה קלטתי כמה דברים מניסיון, והוא עוד פחות.
כנראה רק סיים אוניברסיטה, וחושב אותי למנוסה… שקעתי בהרהורים האלה ולא שמתי לב שהתלבשתי.
מעשה ההתלבשות לא היה פשוט:
מכנסיים, חולצה, מגפי לבד, ז'קט עור מעל החולצה, ואחר כך מעיל, ומעליו אדרת כבשים;
כובע, תיק ובו קפאין, קמפור, מורפין, אדרנלין, מצבטים, בד סטרילי, מזרק, זונדה, אקדח בראונינג, סיגריות, גפרורים, שעון, סטטוסקופּ.
בחוץ לא היה מפחיד, אף שהיום החל לפוג וכבר החשיך כאשר יצאנו מהשער.
נדמה שהסופה שככה מעט.
הרוח העיפה את השלג באלכסון לאותו כיוון – לכיוון הלחי הימנית שלי.
הכבאי היה כמחיצה ביני לבין גב הסוס הראשון.
אכן, הסוסים פתחו בריצה, התמתחו, והמזחלת החלה להיטלטל בין מהמורות.
נשכבתי בתוכה ומיד התחממתי, הרהרתי בדלקת המלווה בקרמת, באפשרות שעצם הגולגולת של הנערה נסדקה בפנים והשבר ננעץ במוח… "סוסי כבאים?" שאלתי מבעד לצווארון הפרווה.
"או-הו… הו…" סינן העגלון מבלי להסתובב.
"ומה הרופא עשה לה?"
"הוא זה… הו, הו… הוא, הרי לך, למד מחלות מין… או-הו… הו…" "הו… הו…" רעמה הסופה בפאתי היער, אחר כך שרקה מן הצד, זינקה… התחלתי להיטלטל, היטלטלתי, היטלטלתי… עד שמצאתי את עצמי בבתי המרחץ סַנְדוּנוֹב שבמוסקבה.
במעיל פרווה, בחדר הלבשה.
נשטפתי זיעה.
אחר כך הובער לפיד, מישהו נתן לקור להיכנס, פקחתי את עיני וראיתי קסדת מים זוהרת, חשבתי על שרפה… אחר כך התעוררתי והבנתי שהגעתי ליעדי.
מצאתי את עצמי מול דלת הכניסה למבנה לבן על עמודים, שהיה, ככל הנראה, מתקופת הצאר ניקולאי הראשון.
אפלה עמוקה מסביב.
את פני קיבלו הכבאים, אש מרקדת מעל ראשיהם.
הוצאתי מיד את שעוני מתוך החריץ באדרת.
השעה היתה חמש.
כלומר, נסענו שעתיים וחצי, ולא שעה.
"הכינו לי מיד את הסוסים כדי לחזור חזרה," אמרתי.
"תכף ומיד," השיב העגלון.
פסעתי אל הפרוזדור רטוב ומנומנם למחצה מתחת למעיל העור, כמו מתחת לתחבושת.
מן הצד הוטח בי אור המנורה, פס הצטייר על רצפה צבועה.
ברגע זה זינק לעברי איש צעיר, עיניו רדופות ושערו בהיר.
הוא לבש מכנסי קפלים שגוהצו לא מכבר.
עניבתו הלבנה המנוקדת בעיגולים שחורים נטתה הצידה, חזית חולצתו הזדקרה כגיבנת, אך מקטורנו היה ללא רבב – חדש, קיפוליו נוקשים כאילו היו עשויים ממתכת.
האיש הניף את ידיו, נאחז במעילי, ניער אותי, נצמד וזעק חלושות:
"דוקטור… יקר… מהר… היא גוססת… אני הרוצח." הוא צודד את מבטו, פקח לרווחה את עיניו הקודרות, האפלות, ואמר למישהו:
"אני הרוצח, אלא מה."
אחר כך פרץ בבכי, אחז בשערותיו הדלילות ומשך.
ראיתי אותו תולש את שערותיו וכורך אותן מסביב לאצבעותיו.
"תפסיק," אמרתי ולחצתי את ידו.
מישהו גרר אותו.
נשים אלמוניות אצו אלי.
מישהו הסיר את מעילי, הובילו אותי על גבי המחצלות החגיגיות אל המיטה הלבנה.
רופא צעיר קם מן הכיסא לקראתי, עיניו מיוסרות ואובדות עצות.
לרגע קט נשקפה מתוכן פליאה, מכיוון שהייתי צעיר בדיוק כמוהו.
ובכלל, היינו כשני דיוקנאות של אותו קלסתר מאותה שנה.
אחר כך שמח לקראתי עד שכמעט נחנק.
"כמה אני שמח… עמיתי… הנה… הבט, הדופק נחלש.
אני, למעשה, התמחיתי במחלות מין.
אני כל כך שמח שבאת…" המזרק נח על פיסת גזה שעל השולחן ולידו אמפולות אחדות עם שמן צהוב.
בכי הפקיד עלה מאחורי הדלת.
סגרו אותה.
דמות אישה בלבן ניצבה מאחורי גבי.
חדר השינה היה חשוך למחצה, המנורה בצד כוסתה ברצועת בד ירוק.
שערותיה הבהירות של הנערה השתלשלו והתבדרו.
אפה היה מחודד.
נחיריה נסתמו בצמר גפן שהווריד מדם.
"הדופק…" לחש לי הרופא.
אספתי את ידה חסרת החיים, הנחתי את אצבעותי בתנועה מתורגלת ורעדתי.
תחת אצבעותי הרגשתי רעד חלש, מהיר, שאחר כך נקטע ונמתח לחוט.
חשתי צינה בקערית החזה, כבכל פעם שראיתי לנגד עיני את המוות.
שנאתי אותו.
הספקתי לנפץ את קצה האמפולה ולשאוב אל תוך המזרק שמן צהוב.
הזרקתי מוכנית, חדרתי מתחת לעור ידה.
לשווא.
לסתה התחתונה התחילה לרעוד והיא נחנקה לכאורה, ואחר כך חדלה, גופה נמתח מתחת לשמיכה, קפא ורפה.
החוט האחרון ניתק תחת אצבעותי.
"מתה," לחשתי באוזנו של הרופא.
הדמות הלבנה, אפורת השיער, קרסה על השמיכה החלקה, נצמדה והתחילה לרעוד.
"לאט, לאט לָך," לחשתי באוזנה של האישה בלבן והרופא השפיל מבט מיוסר לכיוון הדלת.
"הוא התיש אותי," אמר הרופא בקול חרישי.
פעלנו כך:
את האם הבוכה השארנו בחדר השינה ולא אמרנו דבר לאיש, את הפקיד לקחנו אל החדר המרוחק, שם אמרתי לו:
"אם לא תסכים שנזריק לך תרופה, לא נוכל לעשות דבר.
אתה מתיש אותנו, מפריע לעבוד!"
הוא הסכים:
הוא הוריד את המקטורן, מייבב חלושות, קיפלנו את שרוול חולצת החתנים החגיגית שלו והזרקנו לו מורפין.
הרופא הלך לנוח, לכאורה כדי לטפל בה, ואני נשארתי עם הפקיד.
המורפין השפיע מהר מהצפוי.
כעבור רבע שעה נחלשו תחנוניו ובכיו נקטע והוא התנמנם, אחר כך הניח את פניו הרטובים מדמעות על ידיו ונרדם.
הוא לא שמע את קולות המהומה, הבכי, הרשרוש והצרחות העמומות.
"הקשב, עמיתי, מסוכן מאוד לנסוע.
אתה עלול ללכת לאיבוד," לחש לי הרופא בפרוזדור, "הישאר ללון…" "לא, אינני יכול.
אסע ויהי מה.
הובטח לי שיחזירו אותי מיד."
"הם יביאו אותך, אבל אתה היזהר לך…" "יש אצלי שלושה חולי טיפוס במצב שאי-אפשר לעזוב אותם.
עלי לבדוק אותם בלילה."
"אם כך, כרצונך…" הוא דילל את האלכוהול במים, נתן לי ללגום, ומיד, בעודי עומד בפרוזדור, בלעתי פרוסת נקניק מעושן.
חמימות פשטה בלבי, והמועקה שלפתה אותו הצטמקה מעט.
נכנסתי בפעם האחרונה לחדר השינה, הבטתי באישה המתה, נכנסתי אל הפקיד והשארתי אמפולת מורפין לרופא, התעטפתי ויצאתי החוצה.
הסופה שרקה, הסוסים מוכי השלג הנמיכו ראשיהם.
אש הלפיד ריקדה.
"אתה מכיר את הדרך?" שאלתי, מכסה את פי.
"כן, מכירים את הדרך," ענה העגלון בעצב (הוא כבר לא חבש קסדה), "היית נשאר ללון…" לפי אוזני כובעו היה אפשר לראות עד כמה לא מתחשק לו לנסוע.
"חייבים להישאר," הוסיף השני, שאחז בלפיד המשתולל, "לא טוב בשדה."
"12 ורסטאות," רטנתי בכעס, "נגיע.
יש אצלי חולים קשים…" טיפסתי אל תוך המזחלת.
עלי להודות שלא הוספתי שעצם המחשבה כי אישאר חסר אונים וחסר תועלת, בְבית מוכה-אסון, היתה קשה מנשוא.
העגלון המיואש צנח על הדוכן, הזדקף, היטלטל, ואנו חלפנו דרך השער.
הלפיד נעלם כאילו נבלע, ואולי כבה.
אך כעבור רגע נתתי את דעתי לעניין אחר.
הסתובבתי בקושי רב וראיתי שלא רק הלפיד איננו, אלא גם שָלוֹמֵטייבוֹ על כל מבניה נמחקה כבחלום.
חשתי דקירה לא נעימה.
"ובכן, זה נחמד…" ספק חשבתי ספק מלמלתי.
לרגע קט, הוצאתי את האף ומיד הסתרתי אותו, כה רע היה מסביב.
העולם כולו התפתל לידי כפקעת שטולטלה לכל הכיוונים.
במוחי חלפה המחשבה:
לחזור?
– אך מיד גירשתי אותה מעלי, התכרבלתי עמוק בתוך התבן, בתחתית המזחלת, כבתוך סירה, התכנסתי ועצמתי את עיני.
מיד צצה לנגדן רצועת הבד הירוק על המנורה והפנים הלבנים.
לפתע הוארו תוככי ראשי:
"זה שבר בבסיס הגולגולת… כן, כן, כן… בדיוק כך!" הביטחון בנכונות האבחון נדלק כאור.
הארה.
אך לשם מה?
עכשיו כבר אין מה לעשות, וגם קודם לא היה.
מה הטעם!
איזה גורל נורא!
כמה אבסורדי ונורא לחיות בעולם!
מה יקרה עכשיו בבית האגרונום?
המחשבה על כך היתה מעיקה ומבחילה.
אחר כך התחלתי לרחם על עצמי:
הוי, כמה קשים חיי.
האנשים ישנים, התנורים דולקים, ואילו אני לא הספקתי אפילו להתרחץ.
הסופה סוחפת אותי כעלה נידף.
נו, אגיע הביתה, וייתכן מאוד ששוב יסיעוני לאן שהוא.
וכך אמשיך להתעופף עם הסופה.
אני לבדי, ואילו החולים הם אלפים… עוד אחלה בדלקת ריאות ובעצמי אתפגר כאן… כך, שטוף רחמים עצמיים, צנחתי אל תוך החשכה, ואין אני יודע כמה זמן ביליתי שם.
לא הגעתי לשום מרחצאות חמים, אלא קפאתי יותר ויותר.
כשפקחתי את עיני ראיתי גב שחור, ואחר כך הבנתי כי אין אנו נוסעים, אלא חונים.
"הגענו?" שאלתי, מאמץ את עיני המצועפות.
העגלון השחור זע כאחוז מועקה.
לפתע ירד, ונדמה לי שטולטל לכל עבר… לאחר מכן פנה אלי, בלא שמץ כבוד:
"הגענו… היית צריך להקשיב לאנשים… ראיתם כדבר הזה!
נהרוג את עצמנו ואת הסוסים…" "ייתכן שתעינו בדרך?" צמרמורת אחזה בגבי.
"איזו דרך," השיב העגלון בקול עצוב, "עכשיו כל העולם לנו דרך.
אבדנו בשביל פרוטה שחוקה… ארבע שעות אנו נוסעים, ולאן… תראה מה מתרחש…" ארבע שעות.
התחלתי לחטט, מיששתי את שעוני, הוצאתי גפרורים.
לשם מה?
מאמצי עלו בתוהו.
גפרור לא נדלק.
שפשוף, הבזק – והאש נבלעת מיד.
"אני אומר לך, כארבע שעות," אמר העגלון בקול קודר, "מה נעשה עכשיו?"
"איפה אנחנו?"
שאלתי היתה חסרת שחר בתכלית, והעגלון אף לא מצא לנכון להשיב עליה.
הוא פנה לכיוונים שונים, ולי היה נדמה שהוא עומד במקום ללא ניע ומסובב אותי עם המזחלת.
נחלצתי ומיד גיליתי שליד מוטות המזחלת מגיע השלג עד הברכיים.
הסוס האחורי שקע בשלג עד לבטנו, רעמתו תלויה כשערה של אישה גלויית ראש.
"נעצרו בעצמם?"
"בעצמם.
התעייפו, הבהמות…" נזכרתי לפתע בסיפורים רבים והתרעמתי, משום מה, על לב טולסטוי.
"טוב היה לו שם, ביאסנאיה פוליאנה," חשבתי, "אותו לא היו מסיעים אל הגוססים…" ריחמתי על הכבאי ועל עצמי.
אחר כך, בהלה פראית שבה ותקפה אותי אך דיכאתי אותה.
"זו פחדנות…" סיננתי מבעד לשיני.
המרץ גאה בתוכי ותסס.
"אז ככה, דוד," פתחתי, חש את הקור בשיני, "אל לנו להתייאש, שאם לא כן נאבד באמת, לכל הרוחות.
הם עמדו קצת, נחו, וצריך לזוז.
לך, תוביל את הסוס הקדמי ברסן, ואני אכוון.
חייבים לצאת, אחרת השלג יקבור אותנו."
אוזני כובעו של העגלון אמרו נואש, אך למרות הכול, פילס את דרכו קדימה.
הוא צלע ושקע והגיע אל הסוס הקדמי.
יציאתנו נדמתה לי אינסופית.
דמות העגלון התמסמסה לנגד עיני, שהשלג היבש של הסופה הצליף בהן.
"דִי-יוֹ," נאנק העגלון.
"דיו!
דיו!" צרחתי, חובט במושכות.
הסוסים זעו והחלו ללוש לאיטם את השלג.
המזחלת היטלטלה כמו בין גלים.
העגלון גדל, קטן ופרץ קדימה לסירוגין.
כרבע שעה עשינו את דרכנו כך, עד שלבסוף הרגשתי שהמזחלת התייצבה מעט.
השמחה הציפתני כשראיתי את נצנוץ פרסותיה האחוריות של הסוסה.
"רדוד כאן, זאת דרך!" צעקתי.
"הו… הו…" ענה העגלון.
הוא צלע אלי ומיד גדל.
"נדמה שזאת דרך," השיב הכבאי בקול שמח, מסולסל.
"רק שלא נלך שוב לאיבוד… אולי…" החלפנו מקומות.
הסוסים רצו ביתר זריזות.
הסופה כמו התכווצה ולי היה נדמה שנחלשה.
אך מעלינו וסביבנו לא היתה אלא עכירות.
לא ציפיתי להגיע הישר אל בית החולים.
רציתי להגיע לאן שהוא.
הרי הדרך מובילה אל מגורי אדם.
הסוסים זינקו לפתע, מניעים את רגליהם מהר יותר.
שמחתי.
טרם התוודעתי לסיבת התופעה.
"אולי הריחו יישוב?" שאלתי.
העגלון לא השיב לי.
התרוממתי במזחלת והתבוננתי.
צליל משונה, כעוס ומעיק, קם אי-שם באפלה, ועד מהרה שכך.
תחושה לא נעימה אחזה בי משום מה, ונזכרתי בפקיד – ביללות הדקות שהשמיע כשראשו מונח על ידיו.
מימיני הבחנתי בנקודה שחורה שגדלה בהדרגה, עד שהפכה לחתול שחור, אחר כך גדלה עוד יותר וקרבה.
הכבאי הסתובב אלי לפתע.
ראיתי שלסתו רועדת, הוא שאל:
"ראית, האזרח הדוקטור?"
אחד הסוסים זינק ימינה, השני – שמאלה.
הכבאי נשען לרגע לאחור, אל ברכי, נאנח, הזדקף והחל לקרוע את המושכות.
הסוסים חרחרו והגבירו את שעטתם, מעיפים גושי שלג, דוהרים בעקלתון, רועדים.
פעמים אחדות חלפה בגופי צמרמורת.
כשהתאוששתי תחבתי את ידי מתחת לאדרת ושלפתי את הבראונינג, מקלל את עצמי על ששכחתי בבית את המחסנית הנוספת.
אם לא נשארתי ללון, אז מדוע לא לקחתי איתי לפחות את הלפיד?!
בעיני רוחי ראיתי ידיעה קצרה בעיתון המספרת עלי ועל הכבאי חסר-המזל.
החתול גדל, נהפך לכלב והחליק לא הרחק מן המזחלת.
הפניתי את ראשי וראיתי מאחורי המזחלת חיה נוספת, קרובה מאוד.
אני יכול להישבע שהיו לה אוזניים מחודדות, והיא רצה בקלילות כעל רצפת עץ.
היה משהו מאיים ומחוצף בחתירתה.
"להקה או רק שניים?" חשבתי.
באומרי את המילה "להקה" הציף את גופי מתחת לאדרת נחשול זיעה, ואצבעות רגלי הפשירו.
"החזק היטב ורסן את הסוסים, אני תכף יורה," אמרתי בקול זר שלא הכרתי.
בתגובה העגלון נאנח וצמצם את ראשו בין הכתפיים.
משהו הבזיק מול עיני וניטח בחוזקה.
אחר כך פעם שנייה ושלישית.
אינני זוכר כמה דקות טולטלתי בתחתית המזחלת.
שמעתי את חרחורם הפראי, הצווחני, של הסוסים, לפתתי את הבראונינג, ראשי נחבט במשהו, התרוממתי בקושי, ואחוז פחד מוות דימיתי על חזי גוף ענקי, שרירי.
ראיתי בעיני רוחי את מעי הקרועים… באותו רגע יילל העגלון… "או-הו… הו… הנה הוא… הנה… אלוהים, הָאֵץ, הָאֵץ…" לבסוף התגברתי על פרוות הכבשים הכבדה, חילצתי את ידי והתרוממתי.
חיות שחורות כבר לא נראו מאחורינו או מצדדינו.
הסופה היתה קלושה ונסבלת, ובתוך אובך דליל הבהבה העין המקסימה ביותר, אותה תזהה בתוך אלף, גם היום – פנס בית החולים.
גוש אפל ניצב מאחוריו.
"הרבה יותר יפה מארמון…" חשבתי.
לפתע יריתי כאחוז דיבוק שתי יריות לאחור – אל המקום שבו נעלמו הזאבים.
* * * הכבאי נעמד על המדרגות היורדות אל הקומה התחתונה של דירת הרופא המעולה, אני – במעלה המדרגות, אקסיניה – לבושה מעיל – בתחתיתן.
"גם תמורת זהב," פתח העגלון, "בפעם הבאה ש…" הוא לא סיים את דבריו, בלע בחטף אלכוהול מדולל ופלט קרקור מפחיד ופנה אל אקסיניה והוסיף, פורש את ידיו ככל שגופו איפשר לו:
"כזה גודל…" "מתה?
לא הצלתם?" שאלה אקסיניה.
"מתה," השבתי באדישות.
כעבור רבע שעה שכך הכול.
למטה כבה האור.
נשארתי לבדי למעלה.
גיחכתי בקדחתנות, התרתי את כפתורי חולצתי.
לאחר מכן שוב כיפתרתי אותם, ניגשתי אל מדף הספרים והוצאתי את כרך הכירורגיה, בדקתי משהו בנושא שברים בבסיס הגולגולת והשלכתי את הספר.
כחצי דקה לאחר שהתפשטתי והתכרבלתי מתחת לשמיכה חלפה צמרמורת בגופי, אחר כך הניחה לי וחמימות תפסה את מקומה.
"גם תמורת זהב," רטנתי, שוקע בתנומה, "בפעם הבאה שאס…" "תיסע גם תיסע…" שרקה הסופה בלעג, החליקה ברעש על הגג, זימרה בתוך הארובה, פרחה החוצה, רשרשה מעבר לחלון, נעלמה.
"תי-סע… תי-ס-ע…" תקתק השעון, אך חרש, חרש… ואָיִן.
דממה.
מנוחה.
*ערך את התרגום:
גיורא לשם.
מתוך "רשימות של רופא צעיר", הוצאת בבל, 2007.
*דימוי:Nikolai Egorovich Sverchkov, A Carriage in a Snowstorm
הספר הזה מונח בחדרון שבנו במיוחד בשבילו בתחנת הרכבת.
שוטר התחנה "שמר" על מפתח החדרון, למעשה המפתח אינו דרוש, מכיוון שהחדרון פתוח תמיד.
פִּתחו את הספר וקִראו:
"אדוני רב החסד!
טיוטה ראשונה…?!" מתחת לזה מצויר פרצוף עם אף ארוך וקרניים.
מתחת לפרצוף כתוב:
"אתה תמונה, אני דיוקן, אתה בהמה, ואני אדם.
אני – פרצופך האמיתי".
"כאשר קרבתי לזו התחנה התבוננתי בטבע מבעד החלון, כובעי עף ממני.
א.
ירמונקין".
"לא יודע מי קישקש, אבל קראתי כמו טיפש".
"הותיר חותם מנהל שולחן הטענות:
קולוברוייב".
"ברצוני להתלונן בפני ההנהלה על הקרונאי קוצ'קין, שנהג בגסות כלפי אשתי.
אשתי כלל לא הרעישה, אלא להפך השתדלה שהכול יהיה שקט.
וכמו כן על השוטר נֶדֶרוֹב שאחז אותי בכתפי בגסות.
מתגורר באחוזתו של אנדרי איוונוביץ' אישצ'ייב שמכיר את הליכותיי.
הפקיד אֲנִיטוֹב".
"ניקנדרונוב סוציאליסט!"
"בעודי תחת השפעתו הטרייה של המעשה המזעזע… (מחוק).
בעוברי בתחנה זו הייתי מזועזע עד עמקי נשמתי מהדבר הבא… (מחוק).
לעיניי אירע האירוע המזעזע הבא, שצובע בצבעים עזים את מנהגיהן של מסילות הרכבת שלנו… (אחר כך הכול מחוק מלבד החתימה).
תלמיד כיתה ז' בגימנסיית קורסק אלכסיי טַרְחָנוֹב".
"בעודי ממתין ליציאת הרכבת, התבוננתי בפרצוף של מנהל התחנה ולא שׂבעתי נחת מן המראה כלל.
מודיע על כך בקו.
הנופש הלא-מתייאש".
"אני יודע מי כתב את זה.
כתב את זה מ.ד."
"רבותיי, רמאי קלפים!"
"אשת השוטר נסעה אתמול עם המזנונאי קוסְטְקָה אל מעבר לנהר.
מיטב האיחולים.
אל ייאוש, שוטר!"
"חלפתי בתחנה בהיותי רעב בהרהורים מה לאכול לא הצלחתי למצוא מזון תענית.
הכומר נַפְשִׁין".
"תבלוס מה שנותנים…" "מי שימצא נרתיק-עור לסיגריות אז שיעביר אותו לקופה לאנדרי יגוריץ'".
"בגלל שמפטרים אותי מהתפקיד, כאילו אני שתיין, הריני מכריז שכולכם נוכלים וגנבים.
המברקן קוזמדיימנסקי".
"במידות טובות התקשטו".
"קטינקה, אני אוהב אותך עד בלי די!"
"מבקש לא לכתוב מה שלא שייך בספר התלונות.
ממלא מקום מנהל התחנה איוונוב ה-7".
"למרות ששביעי, עדיין טמבל".
בִּרְחוֹב הָעֲקֻמִּים, בְּבַיִת מִסְפָּר 17, חָיְתָה לָהּ זְקֵנָה אַחַת.
פַּעַם חָיְתָה עִם בַּעֲלָהּ, וְהָיָה לָהּ בֵּן.
אֲבָל הַבֵּן גָּדַל וְעָזַב, וְהַבַּעַל מֵת, וְהַזְּקֵנָה נוֹתְרָה לְבַדָּהּ.
הִיא חָיְתָה בְּשֶׁקֶט וּבְשַׁלְוָה, שָׁתְתָה תֵּה, שָׁלְחָה מִכְתָּבִים לִבְנָהּ, וּמִלְּבַד זֹאת לֹא עָשְׂתָה דָּבָר.
אַף עַל פִּי כֵן אֲנָשִׁים הָיוּ אוֹמְרִים עַל הַזְּקֵנָה שֶׁהִיא נָפְלָה מֵהַיָּרֵחַ.
מִדֵּי פַּעַם הָיְתָה יוֹצֵאת בַּקַּיִץ לֶחָצֵר, מַבִּיטָה סְבִיבָהּ וְשׁוֹאֶלֶת:
אֱלֹהִים אַדִּירִים, לְאָן נֶעֱלַם הַשֶּׁלֶג?
וְהַשְּׁכֵנִים הָיוּ צוֹחֲקִים וְצוֹעֲקִים אֵלֶיהָ:
אֵיפֹה נִרְאֶה דָּבָר כָּזֶה, שֶׁהַשֶּׁלֶג יִשְׁכַּב עַל הָאָרֶץ בַּקַּיִץ?
מָה אִתָּךְ, סָבְתָא, נָפַלְתְּ מֵהַיָּרֵחַ?
אוֹ שֶׁהָיְתָה הַזְּקֵנָה נִכְנֶסֶת לַחֲנוּת מְנוֹרוֹת וְשׁוֹאֶלֶת:
כַּמָּה עוֹלוֹת אֶצְלְכֶם לַחְמָנִיּוֹת צָרְפָתִיּוֹת?
הָעוֹבְדִים הָיוּ צוֹחֲקִים:
מָה אִתָּךְ, גְּבֶרֶת, מֵאֵיפֹה לָנוּ לַחְמָנִיּוֹת צָרְפָתִיּוֹת?
נָפַלְתְּ מֵהַיָּרֵחַ אוֹ מָה?
כָּזֹאת מִין זְקֵנָה הָיְתָה!
פַּעַם אַחַת קָרָה שֶׁמֶּזֶג הָאֲוִיר הָיָה שִׁמְשִׁי, וְהַשָּׁמַיִם הָיוּ נְקִיִּים מֵעֲנָנִים.
בִּרְחוֹב הָעֲקֻמִּים הִתְעוֹפֵף הָאָבָק וְנִשָּׂא בָּאֲוִיר.
יָצְאוּ מְנַקֵּי הָרְחוֹבוֹת לְהַשְׁקוֹת אֶת הָרְחוֹב בְּמַיִם בְּצִנּוֹרוֹת בַּד בַּעֲלֵי פִּיַּת נְחשֶׁת.
אֶת הַמַּיִם הִתִּיזוּ יְשִׁירוֹת עַל הָאָבָק, מַמָּשׁ יָרוּ דַּרְכּוֹ.
הָאָבָק וְהַמַּיִם הִתְעוֹפְפוּ יַחַד עַל הָאֲדָמָה.
וְהִנֵּה הַסּוּסִים כְּבָר דּוֹהֲרִים בַּשְּׁלוּלִיּוֹת, וְהָרוּחַ עָפָה רֵיקָה, לְלֹא הָאָבָק.
מִשַּׁעַר בַּיִת מִסְפָּר 17 יָצְאָה הַזְּקֵנָה, בְּיָדָהּ מִטְרִיָּה בַּעֲלַת יָדִית מַבְרִיקָה גְּדוֹלָה, וּלְרֹאשָׁהּ כּוֹבַע מְעֻטָּר חֲרוּזִים שְׁחֹרִים נוֹצְצִים.
תֹּאמַר לִי בְּבַקָּשָׁה, צָעֲקָה לִמְנַקֵּה הָרְחוֹבוֹת, הֵיכָן מוֹכְרִים דְּיוֹ?
מָה?
צָעַק הַמְּנַקֶּה.
הַזְּקֵנָה הִתְקָרְבָה:
דְּיוֹ!
צָעֲקָה.
זוּזִי הַצִּדָּה!
צָעַק מְנַקֵּה הָרְחוֹבוֹת וְשִׁחְרֵר זֶרֶם מַיִם.
הַזְּקֵנָה קָפְצָה שְׂמֹאלָה, וְהַזֶּרֶם שְׂמֹאלָה.
הַזְּקֵנָה מִהֲרָה יָמִינָה, וְהַזֶּרֶם בְּעִקְבוֹתֶיהָ.
מָה אִתָּךְ?
צָֹעַק הַמְּנַקֶּה, נָפַלְתְּ מֵהַיָּרֵחַ?
אַתְּ רוֹאָה שֶׁאֲנִי מַשְׁקֶה אֶת הָרְחוֹב!
הַזְּקֵנָה נִעֲרָה אֶת מִטְרִיָּתָהּ וְהָלְכָה לָהּ הָלְאָה.
הִגִּיעָה הַזְּקֵנָה לַשּׁוּק, וְהִנֵּה רָאֲתָה בָּחוּר עוֹמֵד וּמוֹכֵר דָּג עֲנָקִי עֲסִיסִי, אָרְכּוֹ כְּיָד, עָבְיוֹ כְּרֶגֶל.
הוּא הִקְפִּיץ אֶת הַדָּג בְּיָדָיו, אַחַר כָּךְ תָּפַס בְּאַפּוֹ בְּיָד אַחַת, נִעְנֵעַ, נִעְנֵעַ וְשִׁחְרֵר, אֲבָל לֹא הֵנִיחַ לוֹ לִפֹּל, וְאָז תָּפַס בִּזְרִיזוּת בְּיָדוֹ הַשְּׁנִיָּה בִּזְנָבוֹ וְהִגִּישׁ לַזְּקֵנָה.
הִנֵּה, אָמַר, אֶתֵּן בְּעַד רוּבָּל.
לֹא, אָמְרָה הַזְּקֵנָה, בִּשְׁבִילִי דְּיוֹ… וְהַבָּחוּר לֹא נָתַן לָהּ לִגְמֹר אֶת הַמִּשְׁפָּט.
קְחִי, אָמַר לַזְּקֵנָה, הַמְּחִיר טוֹב.
לֹא, אָמְרָה הַזְּקֵנָה, בִּשְׁבִילִי דְּיוֹ… וְהוּא בְּשֶׁלּוֹ:
קְחִי, אָמַר, הַדָּג שׁוֹקֵל שְׁלוֹשָׁה קִילוֹ, וּכְאִלּוּ מִתּוֹךְ עֲיֵפוּת הֶעֱבִיר אֶת הַדָּג לַיָּד הַשְּׁנִיָּה.
לֹא, אָמְרָה הַזְּקֵנָה, אֲנִי צְרִיכָה דְּיוֹ.
סוֹף-סוֹף שָׁמַע הַבָּחוּר אֶת דִּבְרֵי הַזְּקֵנָה.
דְּיוֹ?
הוּא שָׁאַל.
כֵּן, דְּיוֹ.
דְּיוֹ?
דְּיוֹ.
וְדָג אַתְּ לֹא צְרִיכָה?
לֹא.
אָז דְּיוֹ?
כֵּן.
מָה אִתָּךְ, נָפַלְתְּ מֵהַיָּרֵחַ?!
אָמַר הַבָּחוּר.
זֹאת אוֹמֶרֶת שֶׁאֵין אֶצְלְךָ דְּיוֹ, אָמְרָה הַזְּקֵנָה וְהָלְכָה הָלְאָה.
קְחִי בָּשָׂר טָרִי, צָעַק לַזְּקֵנָה קַצָּב גְּדוֹל-מְמַדִּים שֶׁרִסֵּק כְּבֵדִים בְּסַכִּינוֹ.
אֵין לְךָ דְּיוֹ בְּמִקְרֶה?
שָׁאֲלָה הַזְּקֵנָה.
דְּיוֹ?
צָעַק הַקַּצָּב, גּוֹרֵר חֲזִיר שָׁחוּט בְּרַגְלוֹ.
מִהֲרָה הַזְּקֵנָה הָלְאָה מֵהַקַּצָּב, שֶׁהָיָה עֲנָקִי וְאַכְזָר מִדַּי, וּכְבָר צָעֲקָה לָהּ הָרוֹכֶלֶת:
לְכָאן!
גְּשִׁי לְכָאן!
נִגְּשָׁה הַזְּקֵנָה לַדּוּכָן שֶׁלָּהּ, הִרְכִּיבָה מִשְׁקָפַיִם, חָשְׁבָה שֶׁתֶּכֶף תִּרְאֶה דְּיוֹ, וְאִלּוּ הָרוֹכֶלֶת חִיְּכָה וְהוֹשִׁיטָה לָהּ צִנְצֶנֶת שְׁזִיפִים מְיֻבָּשִׁים.
קְחִי נָא, אָמְרָה, כָּאֵלֶּה לֹא תִּמְצְאִי בְּשׁוּם מָקוֹם.
נָטְלָה הַזְּקֵנָה אֶת הַצִּנְצֶנֶת, הָפְכָה בָּהּ בְּיָדֶיהָ וְהֶחְזִירָה לַמָּקוֹם.
אֲנִי זְקוּקָה לִדְיוֹ, לֹא לְפֵרוֹת, אָמְרָה.
אֵיזֶה דְּיוֹ, אָדֹם אוֹ שָׁחֹר?
שָׁאֲלָה הָרוֹכֶלֶת.
שָׁחֹר, אָמְרָה הַזְּקֵנָה.
שָׁחֹר אֵין, אָמְרָה הָרוֹכֶלֶת.
אָז אָדֹם, אָמְרָה הַזְּקֵנָה.
גַּם אָדֹם אֵין, אָמְרָה הָרוֹכֶלֶת וְשִׁרְבְּבָה שְׂפָתַיִם.
לְהִתְרָאוֹת, אָמְרָה הַזְּקֵנָה וְהָלְכָה.
הִנֵּה כְּבָר נִגְמַר הַשּׁוּק, וּדְיוֹ לֹא נִרְאָה בְּשׁוּם מָקוֹם.
יָצְאָה הַזְּקֵנָה מֵהַשּׁוּק וְהָלְכָה בִּרְחוֹב כָּלְשֶׁהוּ.
לְפֶתַע פִּתְאוֹם רָאֲתָה חֲמִשָּׁה-עָשָׂר חֲמוֹרִים הוֹלְכִים זֶה אַחַר זֶה בְּצַעַד אִטִּי.
עַל הַחֲמוֹר הַקִּדְמִי הָיָה רְכוּב אָדָם אוֹחֵז בְּיָדוֹ דֶּגֶל עֲנָקִי.
גַּם עַל הַחֲמוֹרִים הָאֲחֵרִים הָיוּ יְשׁוּבִים אֲנָשִׁים, וְגַם הֵם אָחֲזוּ שְׁלָטִים בִּידֵיהֶם.
מָה פֵּשֶׁר הַדָּבָר?
חָשְׁבָה הַזְּקֵנָה, אֶפְשָׁר שֶׁעַכְשָׁו מִשְׁתַּמְּשִׁים בַּחֲמוֹרִים כְּמוֹ בְּחַשְׁמַלִּיּוֹת.
הַי!
צָעֲקָה לָאִישׁ שֶׁיָּשַׁב עַל הַחֲמוֹר הַקִּדְמִי.
חַכֵּה רֶגַע.
תַּגִּיד, הֵיכָן מוֹכְרִים דְּיוֹ?
אֲבָל הָאָדָם עַל הַחֲמוֹר לֹא שָׁמַע כְּפִי הַנִּרְאֶה אֶת דִּבְרֵי הַזְּקֵנָה וְהֵרִים צִנּוֹר כָּלְשֶׁהוּ, צַר מִצַּד אֶחָד וּמִתְרַחֵב לְצוּרַת פַּעֲמוֹן בַּצַּד הַשֵּׁנִי.
אֶת הַצַּד הַצַּר הִצְמִיד לְפִיו וּלְפֶתַע פִּתְאוֹם צָעַק הַיְשֵׁר לְתוֹךְ פָּנֶיהָ שֶׁל הַזְּקֵנָה בְּקוֹל כֹּה רָם, שֶׁהָיָה אֶפְשָׁר לְשָׁמְעוֹ בְּמֶרְחָק שָׂבֵעַ וֶרְסְטָאוֹת:
מַהֲרוּ לִרְאוֹת אֶת הוֹפָעָתוֹ שֶׁל דוֹרוֹב בַּקִּרְקָס הַלְּאֻמִּי!
בַּקִּרְקָס!
אַרְיוֹת יָם – חֲבִיבֵי הַקָּהָל!
שָׁבוּעַ אַחֲרוֹן!
כַּרְטִיסִים בַּכְּנִיסָה!
מֵרֹב בֶּהָלָה שָׁמְטָה הַזְּקֵנָה אֶת מִטְרִיָּתָהּ.
הִיא הֵרִימָה אֶת הַמִּטְרִיָּה, אֲבָל יָדֶיהָ רָעֲדוּ כָּל כָּךְ מֵרֹב פַּחַד עַד שֶׁהַמִּטְרִיָּה נָפְלָה שׁוּב.
הֵרִימָה הַזְּקֵנָה אֶת הַמִּטְרִיָּה, אָחֲזָה בָּהּ בְּחָזְקָה בְּיָדָהּ וּמַהֵר-מַהֵר חָשָׁה לְדַרְכָּהּ אֶל הַמִּדְרָכָה, פָּנְתָה מֵרְחוֹב אֶחָד לְשֵׁנִי וְיָצְאָה לִרְחוֹב שְׁלִישִׁי רָחָב וְרוֹעֵשׁ מְאוֹד.
הָאֲנָשִׁים סְבִיבָהּ מִהֲרוּ לְאַנְשֶׁהוּ, וּבִכְבִישׁ הִתְגַּלְגְּלוּ מְכוֹנִיּוֹת וְחַשְׁמַלִּיּוֹת מַחְרִישׁוֹת אָזְנַיִם.
רָצְתָה הַזְּקֵנָה לַעֲבֹר לַצַּד הַשֵּׁנִי שֶׁל הַכְּבִישׁ, וּלְפֶתַע:
-טְרְרְרְרְ-אְרְרְרְרְ-אְרְרְ-רְרְרְרְ!- הִרְעִימָה מְכוֹנִית.
נָתְנָה לָהּ הַזְּקֵנָה לַעֲבֹר, פָּסְעָה אֶל הַכְּבִישׁ וּמִיָּד שָׁמְעָה אֶת הָעֶגְלוֹן צוֹעֵק:
הַי, הִזָּהֲרִי!
נָתְנָה לוֹ הַזְּקֵנָה לַעֲבֹר וּמִהֲרָה לָרוּץ לַצַּד הַשֵּׁנִי.
רָצָה עַד אֶמְצַע הַכְּבִישׁ, וּפֹה:
דְגֵ'ן דְגֵ'ן, דִּינְג-דִּינְג-דִּינְג!
שָׁעֲטָה הַחַשְׁמַלִּית.
סַבָּה הַזְּקֵנָה עַל עֲקֵבֶיהָ, אֲבָל מֵאֲחוֹרֶיהָ:
פְרְרְ-פְרְרְ-פְרְרְ-פְרְרְ!
טִרְטֵר אוֹפַנּוֹעַ.
נִבְהֲלָה הַזְּקֵנָה פִּי כַּמָּה, אֲבָל לְמַרְבֵּה הַמַּזָּל נִמְצָא לוֹ אִישׁ טוֹב לֵב, תָּפַס אֶת יָדָהּ וְאָמַר:
מָה אִתָּךְ, כְּאִלּוּ נָפַלְתְּ מֵהַיָּרֵחַ!
הֲרֵי יָכְלוּ לִדְרֹס אוֹתָךְ, וּמָשַׁךְ אוֹתָהּ לַצַּד הַשֵּׁנִי.
הִסְדִּירָה הַזְּקֵנָה אֶת נְשִׁימָתָהּ וְרָצְתָה לִשְׁאֹל אֶת הָאִישׁ טוֹב הַלֵּב עַל הַדְּיוֹ.
הִפְנְתָה אֶת רֹאשָׁה, אֲבָל הוּא הִתְנַדֵּף כְּעָשָׁן.
הָלְכָה הַזְּקֵנָה הָלְאָה, נִשְׁעֶנֶת עַל הַמִּטְרִיָּה וּמַבִּיטָה לְכָל עֵבֶר, אוּלַי תִּרְאֶה הֵיכָן מוֹכְרִים דְּיוֹ.
וְהִנֵּה הָלַךְ לִקְרָאתָהּ זָקֵן עִם מַקֵּל, מַרְאֵהוּ יָשִׁישׁ וּשְׂעָרוֹ שֵׂיבָה.
נִגְּשָׁה אֵלָיו הַזְּקֵנָה וְאָמְרָה:
רוֹאִים שֶׁאַתָּה אָדָם לְמוּד נִסָּיוֹן, אוּלַי אַתָּה יוֹדֵעַ הֵיכָן מוֹכְרִים דְּיוֹ?
נֶעֱצַר הַזָּקֵן, הֵרִים אֶת רֹאשׁוֹ, הֵנִיעַ-הֵנִיעַ אֶת הַקְּמָטִים שֶׁעַל פָּנָיו וְשָׁקַע בְּהִרְהוּרִים.
הוּא עָמַד בִּמְקוֹמוֹ רֶגַע קָט, תָּחַב אֶת יָדוֹ לְכִיסוֹ וְהוֹצִיא נַרְתִּיק, נְיַר גִּלְגּוּל וּקְנֵה עִשּׁוּן.
הוּא גִּלְגֵּל לוֹ בְּאִטִּיּוּת סִיגַרְיָה, הִכְנִיס אוֹתָהּ אֶל תּוֹךְ קְנֵה הָעִשּׁוּן, הֶחְזִיר אֶת הַנַּרְתִּיק וְהַנְּיָר לִמְקוֹמָם וְהוֹצִיא גַּפְרוּרִים.
לְאַחַר מִכֵּן הִדְלִיק אֶת הַסִּיגַרְיָה, הִכְנִיס אֶת הַגַּפְרוּרִים וּמִלְמֵל בְּפֶה חֲסַר שִׁנַּיִם:
שְׁיּוֹ נִמְשָשׁ בַּחֲנוּשׁ.
הַזְּקֵנָה לֹא הֵבִינָה דָּבָר, וְהַזָּקֵן הִמְשִׁיךְ הָלְאָה.
שָׁקְעָה הַזְּקֵנָה בְּמַחְשָׁבוֹת.
לָמָּה זֶה אַף אֶחָד לֹא מְסֻגָּל לוֹמַר שׁוּם דָּבָר בָּרוּר עַל דְּיוֹ?
שֶׁמָּא לֹא שָׁמְעוּ עַל דְּיוֹ מֵעוֹלָם?
הֲיִתָּכֵן?
הֶחְלִיטָה הַזְּקֵנָה לְהִכָּנֵס לְאַחַת הַחֲנוּיוֹת וְלִשְׁאֹל עַל דְּיוֹ.
שָׁם וַדַּאי יוֹדְעִים.
וְהִנֵּה בְּדִיּוּק רָאֲתָה חֲנוּת בְּקִרְבַת מָקוֹם, חַלּוֹנוֹתֶיהָ עֲנָקִיִּים, גָּדְלָם כְּקִיר שָׁלֵם וּבָהֶם סְפָרִים לָרֹב.
הִנֵּה, חָשְׁבָה הַזְּקֵנָה, לְכָאן אֶכָּנֵס.
אִם מֻנָּחִים כָּאן סְפָרִים, וַדַּאי יֵשׁ כָּאן דְּיוֹ.
הֲרֵי אֶת הַסְּפָרִים וַדַּאי כּוֹתְבִים בִּדְיוֹ.
נִגְּשָׁה אֶל דַּלְתוֹת הַזְּכוּכִית הַמּוּזָרוֹת.
דָּחֲפָה אוֹתָן, וְהִנֵּה דָּחַף דְּבַר-מָה אֶת הַזְּקֵנָה עַצְמָהּ מֵאָחוֹר.
הִסְתּוֹבְבָה הַזְּקֵנָה וְרָאֲתָה שֶׁדֶּלֶת זְכוּכִית נוֹסֶפֶת מִתְקַדֶּמֶת לְעֶבְרָהּ.
הַזְּקֵנָה נָעָה לְפָנִים, וְהַדֶּלֶת אַחֲרֶיהָ.
הַכֹּל סְבִיבָה הָיָה עֲשׂוּי זְכוּכִית וְהַכֹּל הִסְתּוֹבֵב.
הִסְתַּחְרֵר רֹאשָׁהּ שֶׁל הַזְּקֵנָה, הִיא הוֹלֶכֶת וְאֵין הִיא יוֹדַעַת לְאָן.
סְבִיבָהּ הַכֹּל דְּלָתוֹת-דְּלָתוֹת, וְהֵן כֻּלָּן מִסְתַּחְרְרוֹת וְדוֹחֲפוֹת אֶת הַזְּקֵנָה לְפָנִים.
דִּשְׁדְּשָׁה, דִּשְׁדְּשָׁה הַזְּקֵנָה סְבִיב דְּבַר-מָה, בְּקשִׁי נֶחְלְצָה, מַזָּל שֶׁנִּשְׁאֲרָה בַּחַיִּים.
הִבִּיטָה הַזְּקֵנָה:
שָׁעוֹן גָּדוֹל עָמַד מִלְּפָנִים וּמַדְרֵגוֹת הוֹבִילוּ לְמַעְלָה.
לְיַד הַשָּׁעוֹן עָמַד אִישׁ.
נִגְּשָׁה אֵלָיו הַזְּקֵנָה וְאָמְרָה:
אֵיפֹה אוּכַל לְבָרֵר עַל דְּיוֹ?
הַהוּא אַף לֹא הִפְנָה לְעֶבְרָהּ אֶת רֹאשׁוֹ, אַךְ סִמֵּן בְּיָדוֹ אֶל אֵיזוֹ דֶּלֶת קְטַנָּה מְרֻשֶּׁתֶת.
פָּתְחָה הַזְּקֵנָה אֶת הַדֶּלֶת וְנִכְנְסָה בָּהּ.
וְהִנֵּה לְפָנֶיהָ חַדְרוֹן זַעֲרוּרִי מַמָּשׁ, לֹא גָּדוֹל מֵאָרוֹן, וּבַחַדְרוֹן אִישׁ.
מִיָּד רָצְתָה לִשְׁאֹל אוֹתוֹ עַל הַדְּיוֹ.
אַךְ לְפֶתַע פִּתְאוֹם:
"דִּינְג!
דְּגֵ'ן!", וְהָרִצְפָּה הֵחֵלָּה לְהִתְרוֹמֵם.
עָמְדָה הַזְּקֵנָה, אֵינָהּ מְעִזָּה לָזוּז, וּבֶחָזֶה שֶׁלָּהּ הָיָה נִדְמֶה שֶׁהֵחֵלָּה לִצְמֹחַ אֶבֶן.
הִיא עָמְדָה, אֵינָהּ מַצְלִיחָה לִנְשֹׁם.
מִבַּעַד לַדֶּלֶת הִבְזִיקוּ יָדַיִם, רַגְלַיִם וְרָאשִׁים, וְרַעַשׁ הָיָה סָבִיב כְּשֶׁל מְכוֹנַת תְּפִירָה.
אַחַר כָּךְ פָּסַק הָרַעַשׁ, וְנִהְיָה קַל יוֹתֵר לִנְשֹׁם.
מִישֶׁהוּ פָּתַח אֶת הַדֶּלֶת וְאָמַר:
הִנֵּה, בְּבַקָּשָׁה, הִגַּעְנוּ, קוֹמָה שִׁשִּׁית, אֵין גָּבוֹהַּ מִזֶּה.
הַזְּקֵנָה, מַמָּשׁ כְּמוֹ בַּחֲלוֹם, פָּסְעָה לְאַנְשֶׁהוּ, לְאָן שֶׁהֶרְאוּ לָהּ, וְהַדֶּלֶת שֶׁמֵּאֲחוֹרֶיהָ נִסְגְּרָה, וְהַחַדְרוֹן-אָרוֹן שׁוּב נָסַע לְמַטָּה.
עָמְדָה הַזְּקֵנָה עַל גֶּרֶם מַדְרֵגוֹת, הַמִּטְרִיָּה בְּיָדָהּ, סְבִיבָהּ אֲנָשִׁים הוֹלְכִים וְטוֹרְקִים דְּלָתוֹת, וְלֹא הִצְלִיחָה לְהַסְדִּיר אֶת נְשִׁימָתָהּ.
עָמְדָה לָהּ כָּכָה הַזְּקֵנָה, הִבִּיטָה בַּנַּעֲשֶׂה סְבִיבָהּ וְנִכְנְסָה בְּאֵיזוֹ דֶּלֶת.
מָצְאָה הַזְּקֵנָה אֶת עַצְמָהּ בְּחֶדֶר גָּדוֹל וּמוּאָר.
בַּחֶדֶר הָיוּ שֻׁלְחָנוֹת, וְלַשֻּׁלְחָנוֹת יָֹשְׁבוּ אֲנָשִׁים, אֲחָדִים טוֹמְנִים אֶת אַפָּם בִּנְיָר, כּוֹתְבִים דְּבַר-מָה, וַאֲחֵרִים מַקִּישִׁים עַל מְכוֹנוֹת כְּתִיבָה.
הֲרֵי זֶה שָׁאוֹן שֶׁל נַפָּחִיָּה, אִם כִּי נַפָּחִיַּת צַעֲצוּעַ.
מִיָּמִין לְיַד הַקִּיר נִצְּבָה סַפָּה, וְעַל הַסַּפָּה יָשְׁבוּ אִישׁ עָבֶה וְאִישׁ דַּק.
הֶעָבֶה סִפֵּר דְּבַר-מָה לַדַּק וְחִכֵּךְ אֶת יָדָיו זוֹ בָּזוֹ, וְהַדַּק נִרְכַּן כֻּלּוֹ, מַבִּיט בֶּעָבֶה מִבַּעַד לְמִשְׁקָפַיִם בְּהִירֵי מִסְגֶּרֶת וְתוֹךְ כְּדֵי כָּךְ שׂוֹרֵךְ אֶת שְׂרוֹכֵי מַגָּפָיו.
כֵּן, אָמַר הֶעָבֶה, כָּתַבְתִּי סִפּוּר עַל יֶלֶד שֶׁבָּלַע צְפַרְדֵּעַ.
סִפּוּר מְעַנְיֵן מְאוֹד.
וַאֲנִי לֹא מַצְלִיחַ כְּלָל לְהַמְצִיא מַשֶּׁהוּ לִכְתֹּב עָלָיו, אָמַר הַדַּק וְהִשְׁחִיל אֶת הַשְּׂרוֹךְ דֶּרֶךְ הַחֹר.
הַסִּפּוּר שֶׁלִּי מְעַנְיֵן מְאוֹד, אָמַר הָאִישׁ הֶעָבֶה.
הַיֶּלֶד הַזֶּה בָּא הַבַּיְתָה, אָבִיו שׁוֹאֵל אוֹתוֹ הֵיכָן הָיָה, וְהַצְּפַרְדֵּעַ עוֹנָה מִבִּטְנָהּ:
"קְוָּה-קְוָּה!", אוֹ שֶׁבְּבֵית הַסֵּפֶר הַמּוֹרֶה שׁוֹאֵל אֶת הַיֶּלֶד, "אֵיךְ אוֹמְרִים בְּגֶרְמָנִית בֹּקֶר טוֹב?", וְהַצְּפַרְדֵּעַ עוֹנָה:
"קְוָּה-קְוָּה!".
הַמּוֹרֶה מְגַדֵּף, וְהַצְּפַרְדֵּעַ:
"קְוָּה-קְוָּה-קְוָּה!".
כָּזֶה סִפּוּר מַצְחִיק, אָמַר בַּעַל הַגּוּף וְחִכֵּךְ אֶת יָדָיו זוֹ בָּזוֹ.
גַּם אַתְּ כָּתַבְתְּ מַשֶּׁהוּ?
פָּנָה אֶל הַזְּקֵנָה.
לֹא, אָמְרָה הַזְּקֵנָה, נִגְמַר לִי כָּל הַדְּיוֹ.
הָיְתָה לִי צִנְצֶנֶת, נִשְׁאֲרָה מֵהַבֵּן, וְהִנֵּה כָּעֵת נִגְמְרָה.
מָה, גַּם הַבֵּן שֶׁלָּךְ כּוֹתֵב?
שָׁאַל בַּעַל הַגּוּף.
לֹא, אָמְרָה הַזְּקֵנָה, הוּא יַעֲרָן.
אֲבָל הוּא לֹא גָּר כָּאן.
פַּעַם הָיִיתִי לוֹקַחַת דְּיוֹ מִבַּעֲלִי, וְעַכְשָׁו בַּעֲלִי נִפְטַר וְנוֹתַרְתִּי לְבַד.
אוּלַי בְּמִקְרֶה אוּכַל לִקְנוֹת כָּאן אֶצְלְכֶם דְּיוֹ?
שָׁאֲלָה.
הָאִישׁ הַדַּק שָׂרַךְ אֶת מַגָּפוֹ וְהִבִּיט בַּזְּקֵנָה מִבַּעַד לְמִשְׁקָפָיו .
אֵיזֶה דְּיוֹ?
שָׁאַל בִּפְלִיאָה.
דְּיוֹ לִכְתִיבָה, הִסְבִּירָה הַזְּקֵנָה.
וַהֲרֵי פֹּה לֹא מוֹכְרִים דְּיוֹ, אָמַר הָאִישׁ הֶעָבֶה וְהִפְסִיק לְחַכֵּךְ אֶת יָדָיו זוֹ בָּזוֹ.
אֵיךְ הִגַּעְתְּ לְכָאן?
שָׁאַל הַדַּק וְקָם מֵהַסַּפָּה.
נָסַעְתִּי בְּתוֹךְ הָאָרוֹן, אָמְרָה הַזְּקֵנָה.
בְּאֵיזֶה אָרוֹן?
שָׁאֲלוּ הֶעָבֶה וְהַדַּק פֶּה אֶחָד.
בַּזֶּה שֶׁעוֹלֶה וְיוֹרֵד אֶצְלְכֶם בַּמַּדְרֵגוֹת, אָמְרָה הַזְּקֵנָה.
אָה, בַּמַּעֲלִית!
הִצְטַחֵק הַדַּק וְהִתְיַשֵּׁב שׁוּב עַל הַסַּפָּה מִשּׁוּם שֶׁכָּעֵת נִפְרַם לוֹ שְׂרוֹךְ בַּמַּגָּף הַשֵּׁנִי.
וּלְשֵׁם מָה בָּאת לְכָאן?
שָׁאַל אֶת הַזְּקֵנָה הָאִישׁ הֶעָבֶה.
לֹא הִצְלַחְתִּי לִמְצֹא דְּיוֹ בְּשׁוּם מָקוֹם, עָנְתָה.
כָּל מִי שֶׁשָּׁאַלְתִּי לֹא יָדַע.
וְהִנֵּה אֲנִי רוֹאָה שֶׁכָּאן מֻנָּחִים סְפָרִים, אָז נִכְנַסְתִּי לְכָאן.
הֲרֵי הַסְּפָרִים נִכְתָּבִים בִּדְיוֹ!
חָה-חָה-חָה, צָחַק הָאִישׁ הֶעָבֶה.
מַמָּשׁ כְּאִלּוּ נָפַלְתְּ לָאָרֶץ מֵהַיָּרֵחַ!
הַי, תַּקְשִׁיב!
קָפַץ פִּתְאוֹם הַדַּק מֵהַסַּפָּה.
אֶת מַגָּפָיו לֹא שָׂרַךְ בְּסוֹפוֹ שֶׁל דָּבָר, וְהַשְּׂרוֹכִים הִשְׂתָּרְכוּ עַל הָרִצְפָּה.
תַּקְשִׁיב, הוּא אָמַר לֶעָבֶה, זֶה מָה שֶׁאֶכְתֹּב, עַל זְקֵנָה שֶׁקָּנְתָה דְּיוֹ.
נָכוֹן, אָמַר הָאִישׁ הֶעָבֶה וְחִכֵּךְ אֶת יָדָיו זוֹ בָּזוֹ.
הָאִישׁ הַדַּק הֵסִיר אֶת מִשְׁקָפָיו, נָשַׁף עַל הַזְּגוּגִית וְנִקָּה אוֹתָהּ בְּמִמְחָטָה.
אַחַר כָּךְ הִרְכִּיב אוֹתָם שׁוּב וְאָמַר לַזְּקֵנָה:
סַפְּרִי לָנוּ כֵּיצַד קָנִית דְּיוֹ, וַאֲנַחְנוּ נִכְתֹּב עָלַיִךְ סֵפֶר וְנִתֵּן לָךְ דְּיוֹ.
חָשְׁבָה הַזְּקֵנָה וְהִסְכִּימָה.
וְאָכֵן, הָאִישׁ הַדַּק כָּתַב סֵפֶר:
עֲלִילוֹת הַזְּקֵנָה שֶׁקָּנְתָה דְּיוֹ.
*איור:
טליה ברז'אן אבוטרן ישבה בכיסא בדיוק באותה תנוחה כמו בציור של אמדאו מודליאני.
הכיסא ניצב על גבי שידה, שהייתה ממוקמת בסמוך לקיר השמאלי של הסלון.
“ז'אן" היא בובת אוסף אמנותית שנוצרה על ידי האמנית לתערוכת הבובות בחיפה.
“יוצאים מהתמונות", זה היה נושא התערוכה.
האמנית התיישבה על הספה, מול הבובה, והביטה בה במבט בוחן.
היא הייתה אישה יפה כבת ארבעים, אבל לא היה זה יופי וולגארי ומשתלט, יופי רעשני ומנקר עיניים שגורם לגברים לסובב את ראשם — אלא יופי נשגב, עילאי, שרק מי שבאמת יודע להעריך את היופי הנשי יכול להבחין בו.
תווי פניה היו רגועים ומאוזנים, אך לא היה בכוחם להסתיר את האנרגיה הפנימית היצירתית והעזה.
בנעוריה למדה באקדמיה לאמנויות.
היא פיסלה פורטרטים, ציירה נופים וטבע דומם ושלטה בווירטואוזיות בציור:
מו"לים שונים הציעו לה לעתים קרובות לאייר ספרים, בעיקר ספרי ילדים.
בנוסף, היא גם עיצבה בגדים והכירה את רזי אמנות התכשיטנות ועיצוב האפנה.
הרב גוניות של כִּשְרונה אפשר לה ליצור יצירות מופת דווקא בתחום אמנות בניית הבובות.
כדי ליצור בובה ברמה אמנותית גבוהה נחוצה גם מיומנות של פסל, לפיסול הפנים והידיים, גם של צייר, לצביעת הפנים ויצירת קשת קולוריסטית רחבה, גם של מעצב בגדים ותדמיתן כדי להלביש את הבובה, גם של תכשיטן כדי לקשט את הבגדים וגם מיומנות של מעצב אפנה כדי לסדר את השיער וליצור איפור מיוחד במינו.
הרי רק לא מזמן, לפני הופעתם של כמה יחידי סגולה, אמני בובנאות, לבובה לא היה מעמד של יצירת אמנות.
אף שהבובה נמצאת אִתנו עוד מימי קדם, במשך כל ההיסטוריה שלה, שנמשכת כבר אולי שלושת אלפים שנה, היא תמיד שימשה למשהו.
לדת, כמו במצרים העתיקה;
לחינוך, כמו בסין העתיקה, שם החלו לראשונה לייצר בובות כצעצועים לילדים;
בובות תיאטרון, בהצגות דתיות, באירופה של ימי הביניים;
בובות שמשמשות כשחקנים, בתיאטרוני בובות מודרניים;
בובות אנימציה;
בובות זולות שמשמשות כמזכרות.
אבל בובת אוסף אמנותית אינה משרתת שום דבר:
דת, חינוך, תיאטרון, קולנוע, טלוויזיה, מסחר.
היא קיבלה עצמאות מכיוון שהחלו ליצור אותה למען עצמה, כיצירת אמנות גבוהה.
לאחרונה צצו מוזיאונים לבובות כאלה.
הופיעו אספנים עשירים שרוכשים אותן.
ולבסוף, באירופה ובאמריקה החלו לארגן תערוכות ופסטיבלים גדולים, המוקדשים לבובת האוסף האמנותית.
עבור אחת מהתערוכות האלה, שמוצגת מדי שנה בחיפה, יצרה האמנית את הבובה “ז'אן".
מדוע היא פנתה דווקא לציורו של אמדאו מודליאני?
מדוע בחרה דווקא בדמותה של ז'אן אבוטרן, שאותה מכריה הקרובים נהגו לכנות " Nois de Coco “ — אגוז קוקוס — בגלל גוון השיער שלה?
בקרב אמני הבובנאות, הייתה האמנית מוּכּרת כמומחית לנושא אחד:
בבובות שלה התגלמו דמויותיהן של נערות ונשים צעירות.
אילו נשים מציגה האמנית?
ודאי שלא נשים ארוטיות, ולא נשים פוריות;
היא מציגה נשים מתבוננות, בעלות עולם פנימי עשיר וחוויות רגשיות עדינות ביותר.
נשים בעלות מבט חולמני המופנה פנימה, אל הפנטזיות השלוות, שזורמות באִטיות כמו עננים בשמים כחולים ובוהקים.
וכמה מוזר:
בתוך מסגרת של נושא אחד הייתה האמנית משיגה עושר אמנותי רב.
לכל בובה היה את הזיק שלה.
זו יכולה להיות מחוות יד מעודנת, מדויקת להפליא.
או הטיית ראש, בסגנון הפסלים של רומא העתיקה ויוון העתיקה, בעלי קו צוואר רך אבל פלסטי.
או מפל של זרמים הנופלים משמלה ארוכה בסגנון הרנסנס.
את הדמויות של בובותיה היא בחרה מהתקופות הרומנטיות ביותר:
הרנסנס, הבארוק המאוחר, אנגליה הוויקטוריאנית.
גם ז'אן אבוטרן הייתה אישה מהסוג הזה.
ציירי האסכולה הפריזאית של תחילת המאה העשרים, מחבורתו של פיקאסו, אמרו עליה כך:
“ז'אן היא בחורה רזה, חטובה, בעלת עיני שקד כחולות" )הפסלת חנה אורלוף).
“רגישה, דקה וחיוורת, מסתורית" (פוג'יטה).
“היה לה ראש כמו למדונה גותית.
עדינה, שלווה, רכה.
תמיד שקועה בתוך עולמה הפנימי" (לאון הינדנבאום).
ולבסוף — מודליאני:
“האישה האהובה ביותר, יחידה במינה".
בדיוקנה של ז'אן אבוטרן ניתן להבחין בשתי תופעות.
הראשונה:
נשמתה הנשגבת והמסורה של ז'אן המאוהבת בצייר — נשמה שכאילו בוקעת מבעד לגוונים המיוחדים של הציור, נשמה שקורנת דרך תווי פניה המזכירים פסלים בכנסייה בעיר שארטר, ועוברת דרך שמורות העיניים, עיניים שבמתכוון לא צוירו בשלמותן, ללא אישונים, שכאילו קורנות אור המפציע מעולם אחר.
התופעה השנייה — נשמתו של אמדאו מודליאני, שמשתקפת בדמותה של האישה האהובה.
נשמה מאוד רגישה ועדינה (בל נשכח שמודליאני הדהים את בני זמנו בנימוסיו, בהשכלתו הרחבה ובידע שלו — הוא ידע בעל פה את “הקומדיה האלוהית" של דנטה, ויכול היה לצטט מתוך “האתיקה של שפינוזה" — שאותו החשיב כקרוב משפחה קדום, בהתאם למיתוס משפחתי) שהביעה את רגשותיה לז'אן בצבעים הייחודיים, בפרופורציות המפתיעות של פניה המאורכים והגותיים, של האף המאורך, של צוואר הברבור המאורך ושל כתפיה המתעגלות, שכאילו חסמו את המעוף המהיר של הצורות.
באיזון הפלסטי הזה מודליאני כאילו מרסן את האופי הדרומי והסוער שלו, כדי להשתחוות בפני השלווה הפנימית של האישה המוערצת, המצפה לילד.
אבל החופש האמִתי שהאמן מעניק לטמפרמנט שלו, מתבטא בקו.
קו חי, שלם, מלא אנרגיית נעורים.
קו וירטואוזי ומגוון, לעתים חד ודינמי ולעתים זורם ומתבונן, קו שנראה כאילו הכול נמצא בשליטתו:
הוא גם מאיץ ומאט את תנועת האור, גם מעצב צורה, גם משרטט נפח והוא גם הגבול בין הדמות לבין הרקע — ומתפעל מעצמו, כמו נרקיס.
הבובה ז'אן התברכה גם בתופעה השלישית:
היחס של נשמת האמנית, הן כלפי הצייר והן כלפי המודל שלו.
במבט ראשון נדמה שהבובה קרובה מאוד לדיוקן, כמעט העתק מדויק של התמונה.
אך זוהי תחושה מוטעית ושטחית.
מכיוון שעולמה הפנימי של האמנית, מבחינת הרוחניות שלה ויכולת ההתבוננות, קרוב לעולמה של ז'אן אבוטרן.
הבובה מספרת סיפור על אהבה רומנטית גדולה:
היא מספרת את זה בשפה פלסטית רכה ועדינה, ללא הלהט של מודליאני שהתבטא בקו ובדינמיקה של הפרופורציות.
ובבובה כאילו מתנבאת הטרגדיה של האישה הצעירה, ששמה קץ לחייה לאחר מות בעלה — טרגדיה שעליה מודליאני וז'אן עדיין לא ידעו דבר, והאמנית יודעת...
מבעד לחלון הענק, ששלוש כנפיו מתפרסות על פני כל קיר הסלון, נראתה האפלה הסמיכה של תל אביב.
היא נפלה על העיר בפתאומיות, כמו אבן — כך נוחת נץ על הטרף שלו.
היא בלעה את הים התיכון, את הרחוב על בנייניו, את האמנית ואת הסלון.
היא החלה להתקרב גם ל"ז'אן", אבל לא:
הבובה כאילו נעטפה במין אנרגיה מסתורית.
נראה היה שהיא בוערת באש כחולה, שהאירה את הסלון, הציתה את עיני האמנית ואחר כך התפשטה לבתים הסמוכים, לרחוב, לים.
שלוש נשמות התמזגו ב"ז'אן" והפיחו בה חיים.
כעת היו אלה חיי נצח.
נוכחותן הפכה את הבובה למה שהיא באמת — יצירת מופת...
אחר כך “ז'אן" עזבה את השידה.
נעלמה מהסלון.
היא הייתה אחת מהיצירות הבולטות ביותר בתערוכת הבובות בחיפה.
קנה אותה אספן עשיר.
השמועות טענו שהאוסף שלו כולל יצירה של אמדאו מודליאני — רישום בעיפרון, משנת 1910 , של המשוררת הרוסייה הדגולה אנה אחמטובה.
העצים אינם יודעים לדבר ועומדים במקומם, ובכל זאת הם יצורים חיים.
הם נושמים.
הם צומחים בכל ימי חייהם.
אפילו קשישי העצים הענקיים – גם הם צומחים בכל שנה לגובה, כמו ילדים קטנים.
על העדרים שומרים רועים, ואילו על היערות שומרים יערנים.
והנה ביער ענק אחד התגורר יערן, המכונה שחור הזקן.
הוא התהלך כל היום הלוך ושוב ברחבי היער, והכיר כל עץ בחלקה שלו בשמו הפרטי.
ביער תמיד היה היערן שמח, אך בביתו לעומת זאת, הרבה להיאנח ולהזעיף פנים.
ביער כל ענייניו היו טובים, ואילו בביתו התעצב היערן האומלל עד מאוד בגלל בניו.
שמותיהם היו הבכור והצעיר.
הבכור היה בן שתים-עשרה, ואילו הצעיר – בן שבע.
כל כמה שלא ניסה היערן לשכנע את ילדיו, כל כמה שלא התחנן – האחים רבו בכל יום, כזרים.
והנה פעם אחת – היה זה בעשרים ושמונה בדצמבר, בבוקר – קרא היערן לבניו ואמר שאינו מתכוון לערוך למענם מסיבה סביב עץ האשוח בערב השנה החדשה.
כדי לקנות את הקישוטים לעץ האשוח, יש לנסוע העירה.
אם ישלח את אמא – יטרפו אותה הזאבים בדרך.
אם יסע בעצמו – הרי אינו יודע לערוך קניות.
ואם יסעו שניהם – גם זה אינו אפשרי.
בלי ההורים יהרוג האח הבכור את אחיו הצעיר לגמרי.
הבכור היה נער חכם.
הוא היה תלמיד טוב, הרבה לקרוא וידע לשאת נאומים משכנעים.
על כן החל לשכנע את אביו שהוא לא יפגע בצעיר, ושכל ענייני הבית יהיו מסודרים לחלוטין עד שובם של ההורים מהעיר.
"אתה נשבע?" שאל האב.
"נשבע," השיב הבכור.
"טוב," אמר האב.
"ניעדר מהבית לשלושה ימים.
נחזור בשלושים ואחד בערב, בסביבות השעה שמונה.
עד אז אתה תנהל פה את העניינים.
אתה אחראי על הבית, ובעיקר על אחיך.
שמש לו תחליף אב.
שים לב!"
אמא הכינה אפוא לבניה לשלושה ימים שלוש ארוחות צהריים, שלוש ארוחות בוקר ושלוש ארוחות ערב, והראתה לילדים כיצד מחממים אותן.
ואילו האבא הביא עצים להסקה לשלושה ימים ונתן לבכור קופסת גפרורים.
לאחר מכן רתמו את הסוס למזחלת, הפעמונים צלצלו, המגלשים חרקו, וההורים נסעו.
היום הראשון עבר בשלום.
השני – אף התעלה עליו.
והנה הגיע השלושים ואחד בדצמבר.
בשעה שש הגיש הבכור לצעיר את ארוחת הערב והתיישב לקרוא בספר "הרפתקאות סינבד המלח".
הוא הגיע לפרק המרתק ביותר, שבו מעל האונייה מופיעה הציפור רוק, ענקית כעב גשם, ונושאת בטפריה אבן בגודל של בית.
הבכור רוצה לדעת מה יהיה הלאה, ואילו הצעיר מתהלך סביבו בחוסר מעש, משתעמם, מתייגע.
הוא מבקש מהבכור:
"שחק איתי, בבקשה."
מריבותיהם תמיד החלו כך.
הצעיר השתעמם בלי הבכור, ואילו הלה גירש את אחיו ללא כל רחמים וצעק:
"עזוב אותי בשקט!"
הפעם העניין נגמר ברע.
הבכור התאפק, התאפק, ולאחר מכן תפס את הצעיר בצווארון, צעק "עזוב אותי בשקט!", דחף אותו אל החצר ונעל את הדלת.
והרי בחורף החושך מקדים לרדת, ובחצר כבר שרר לילה אפל.
הצעיר הכה באגרופיו בדלת וצעק:
"מה אתה עושה!
הרי אתה תחליף האב שלי!"
לבו של הבכור התכווץ לרגע, הוא פסע אל הדלת, אך לאחר מכן חשב:
"ניחא, ניחא.
אקרא חמש שורות בלבד ואכניס אותו בחזרה.
בזמן הזה לא יאונה לו כל רע."
והוא התיישב בכורסה והחל לקרוא – ושקע בקריאה, וכאשר התעשת, כבר הראה השעון את השעה רבע לשמונה.
הבכור קפץ על רגליו וצעק:
"מה זה!
מה עשיתי!
הצעיר שם בחוץ, בכפור, לבדו, ללא בגדים חמים!"
והוא רץ אל החצר.
היה לילה אפל אפל, ושקט שרר סביבו.
הבכור קרא לצעיר במלוא גרונו, אך איש לא השיב לו.
הוא הדליק פנס וחיפש בעזרתו בכל פינותיה הנסתרות של החצר.
אחיו נעלם כלא היה.
שלג טרי כיסה את האדמה, ובשלג לא היו שום עקבות של הצעיר.
הוא נעלם בכיוון לא ידוע, כאילו חטפה אותו הציפור רוק.
הבכור בכה בקול וביקש בקול רם את מחילתו של הצעיר.
אך גם זה לא עזר.
אחיו הצעיר לא ענה.
השעון בבית צלצל שמונה פעמים, ובאותו רגע הרחק הרחק ביער נשמעו פעמונים.
"ההורים חוזרים," חשב הבכור בצער.
"הו, אילו היה הזמן חוזר שעתיים אחורה!
לא הייתי מגרש את אחי הצעיר אל החצר, והיינו עומדים כעת זה לצד זה, שמחים."
ואילו צלצול הפעמונים הלך וקרב;
נשמעה נשיפת הסוס, נשמעה חריקת המגלשים, והמזחלת נכנסה לחצר.
והאב קפץ מתוך המזחלת.
זקנו השחור התכסה בכפור והיה כעת לבן לחלוטין.
אחרי האב יצאה מהמזחלת האם, ובידיה סלים גדולים.
הן האב והן האם היו שמחים – הם לא ידעו שבבית קרה אסון שכזה.
"מדוע רצת אל החצר ללא מעיל?" שאלה האם.
"והיכן הצעיר?" שאל האב.
הבכור לא אמר מילה.
"היכן אחיך הצעיר?" חזר האב על השאלה.
והבכור פרץ בבכי.
ואביו לקח את ידו והוביל אותו הביתה.
והאם הלכה אחריהם בשתיקה.
והבכור סיפר את הכל להוריו.
לאחר שסיים את סיפורו, הביט הנער באביו.
החדר היה חם, אך הכפור על זקנו של האב לא נמס.
הבכור פלט צעקה.
לפתע הבין שכעת זקנו של אביו לבן, ולא בגלל הכפור.
אביו התייסר כל כך, שזקנו הלבין.
"התלבש," אמר האב בקול שקט.
"התלבש ולך.
ואל תעז לשוב לפני שתמצא את אחיך הצעיר."
"אז מה, עכשיו נישאר לגמרי ללא ילדים?" שאלה האם בבכי, אך האב לא ענה לה.
והבכור התלבש, לקח את הפנס ויצא מהבית.
הוא צעד וקרא לאחיו, צעד וקרא, אך איש לא השיב לו.
היער המוכר הקיף אותו כחומה, אך הבכור הרגיש שכעת הוא לבדו בעולם.
כמובן, העצים הם יצורים חיים, ואולם אין הם יודעים לדבר אלא עומדים במקומם כעמודים.
ומלבד זאת, בחורף הם ישנים שינה עמוקה.
לא היה לנער עם מי לדבר.
הוא צעד במקומות שבהם הרבה להתרוצץ עם אחיו הצעיר.
כעת התקשה להבין מדוע זה רבו כל חייהם כזרים.
הוא נזכר כמה רזה היה הצעיר, ואיך הזדקרה תמיד קווצת שיער סמורה על ראשו, ואיך צחק כשהתלוצץ עמו הבכור מדי פעם, וכמה שמח והתאמץ כאשר קיבל אותו הבכור למשחק.
והבכור ריחם, ריחם כל כך על אחיו, שלא שם לב לא לקור, לא לחושך ולא לשקט.
רק מדי פעם נבהל מאוד, והביט סביבו כמו ארנב.
אמנם הבכור כבר היה ילד גדול, בן שתים-עשרה, אך בין העצים הענקיים ביער הענק הוא נראה קטן מאוד.
הנה נגמרה החלקה של אביו, והחלה חלקתו של היערן השכן, שהגיע בכל יום ראשון לשחק עם אביו שחמט.
גם חלקתו נגמרה, והנער צעד בחלקתו של היערן שנהג לבקר אותם פעם בחודש בלבד.
ולאחר מכן החלו חלקותיהם של יערנים שהנער פגש רק פעם בשלושה חודשים, פעם בחצי שנה, פעם בשנה.
הפנס כבה זה מכבר, ואילו הבכור צעד, צעד, צעד במהירות הולכת וגדלה.
כבר נגמרו חלקותיהם של היערנים שעליהם הבכור רק שמע, אך לא פגש אפילו פעם אחת בחייו.
ואחרי כן עלה השביל ועלה, וכשזרחה השמש ראה הנער:
לאן שלא תסתכל, הכל הרים והרים, מכוסים ביער עבות.
הבכור עצר.
הוא ידע שבין ביתם להרים מפרידים שבעה שבועות נסיעה.
כיצד, אם כן, הגיע הנה בלילה אחד בלבד?
ולפתע שמע הנער מאי שם, הרחק הרחק, צלצול חרישי.
בתחילה חשב שאלה צלצולים באוזניו.
לאחר מכן רעד מרוב שמחה:
אולי אלה פעמונים?
אולי אחיו הצעיר נמצא, ואביהם עוקב אחריו במזחלת, כדי להסיע אותו הביתה.
אבל הצלצול לא התקרב, ומעולם עד כה לא צלצלו הפעמונים בקול כה דק ואחיד.
"אלך ואגלה מה פשר הצלצול הזה," אמר הבכור.
הוא צעד במשך שעה, ושעתיים, ושלוש שעות.
הצלצול הלך והתחזק.
והנה מצא הנער את עצמו בין עצים מופלאים – סביבו צמחו אורנים גבוהים, אך הם היו שקופים כזכוכית.
צמרות האורנים זהרו בשמש, עד כאב לעיניים.
האורנים התנדנדו ברוח, הענפים התנגשו בענפים אחרים וצלצלו, צלצלו, צלצלו.
הנער המשיך וראה עצי אשוח שקופים, עצי ליבנה שקופים, עצי אדר שקופים.
אלון שקוף ענק עמד באמצע קרחת היער וזמזם בקול בס, כמו דבור.
הנער החליק ואז הביט מטה.
מה זה?
גם האדמה ביער הזה שקופה!
ובתוך האדמה נכרכים אלה באלה, כמו נחשים, שורשי העצים השקופים, ויורדים אל עומק האדמה.
הנער ניגש לעץ ליבנה ושבר ענף, ובשעה שהתבונן בו, נמס הענף כמו נטיף.
והבכור הבין שסביבו עומד יער שקפא לכל עומקו והפך לקרח, והיער הזה צומח על אדמת קרח, וגם שורשי העצים עשויים קרח.
"שורר פה כפור כל כך איום.
מדוע, אם כן, לא קר לי?" שאל הבכור.
"ציוויתי על הכפור לא להזיק לך בינתיים," השיב מישהו בקול דק ומצטלצל.
הנער הביט סביבו.
מאחוריו עמד קשיש גבוה במעיל, בכובע ובמגפיים עשויים שלג צחור ורך.
זקנו ושפמו של הקשיש היו עשויים קרח וצלצלו חרישית בשעה שדיבר.
הקשיש הביט בנער בלי למצמץ.
פניו, שלא היו טובים ולא רעים, היו שלווים כל כך, שלבו של הנער התכווץ.
ואילו הקשיש שתק מעט ואז חזר בקול ברור, חלק, כאילו הקריא מספר או הכתיב:
"ציוויתי.
על הכפור.
לא להזיק.
לך.
בינתיים.
אתה יודע מי אני?"
"נראה לי שאתה סבא כפור?" שאל הנער.
"בשום פנים לא!" ענה הקשיש בקרירות.
"סבא כפור הוא בני.
גירשתי אותו מעלי, כי הבחור הבריא הזה חביב מדי.
אני סבא רבא כפור, וזה עניין אחר לגמרי, ידידי הצעיר.
בוא אחרי."
והקשיש צעד ראשון, דורך ללא קול על הקרח במגפיו הרכים הצחורים.
כעבור שעה קלה עצרו ליד גבעה גבוהה ותלולה.
סבא רבא כפור חיטט בשלג שממנו היה עשוי מעילו, ושלף מפתח קרח ענק.
המנעול נקש, ושערי קרח כבדים נפתחו בתוך הגבעה.
"בוא אחרי," חזר הקשיש.
"אבל הרי עלי לחפש את אחי!" קרא הנער.
"אחיך נמצא כאן," אמר בשלווה סבא רבא כפור.
"בוא אחרי."
והם פסעו אל תוך הגבעה, והשערים נטרקו בצלצול, והבכור מצא את עצמו באולם ענק וריק של קרח.
מבעד לדלתות הגבוהות, הפתוחות לרווחה, נראה האולם הבא, ואחריו נראו עוד ועוד אולמות.
נדמה היה שאין קץ לחדרים המרווחים, הריקים מאדם הללו.
על הכתלים בערו באור לבן וצונן פנסי קרח עגולים.
מעל הדלת אל האולם השני, על גבי לוחית קרח, היתה חרוטה הסיפרה 2.
"בארמוני ארבעים ותשעה אולמות כאלה.
בוא אחרי," ציווה סבא רבא כפור.
רצפת הקרח היתה כה חלקלקה, שהנער נפל פעמיים, אך הקשיש אפילו לא הסב את ראשו.
הוא צעד בצעדים מדודים ולא עצר עד האולם העשרים וחמישה של ארמון הקרח.
במרכז האולם הזה עמד תנור לבן גבוה.
הנער שמח.
הוא כל כך רצה להתחמם.
אך בתנור הזה בערו בולי קרח באש שחורה.
הבזקים שחורים ריצדו על הרצפה.
מפתח התנור נשב קור מקפיא.
וסבא רבא כפור התיישב על ספסל הקרח ליד תנור הקרח והושיט את אצבעות הקרח שלו אל להבת הקרח.
"שב לידי, נקפא קצת," הוא הציע לנער.
הנער לא השיב דבר.
ואילו הקשיש היטיב את תנוחת ישיבתו וקפא, קפא, קפא, עד שבולי הקרח הפכו לגחלי קרח.
אז מילא סבא רבא כפור את התנור בבולי קרח חדשים והצית אותם בגפרורי קרח.
"וכעת אקדיש זמן מה לשיחה איתך," הוא אמר לנער.
"אתה.
חייב.
להקשיב.
לי.
בתשומת לב.
הבנת?"
הנער הנהן בראשו.
וסבא רבא כפור המשיך בקול ברור וחלק:
"גירשת.
את אחיך הצעיר.
לכפור.
ואמרת.
שיעזוב.
אותך.
בשקט.
אני אוהב את המעשה הזה.
אתה אוהב שקט כמוני.
תישאר פה לנצח.
הבנת?"
"אבל מחכים לנו בבית!" קרא הנער בתחינה.
"תישאר.
פה.
לנצח," חזר סבא רבא כפור.
הוא ניגש לתנור, ניער את שולי מעיל הקרח שלו, והנער פלט קריאת צער.
מתוך השלג נשפכו על רצפת הקרח עופות קטנים.
ירגזים, דבקנים, נקרים, חיות יער קטנות, סמורות וקפואות נערמו על הרצפה.
"היצורים הקופצניים האלה, אפילו בחורף לא נותנים ליער מנוח," אמר הקשיש.
"הם מתים?" שאל הנער.
"השקטתי אותם, אבל לא לחלוטין," השיב סבא רבא כפור.
"צריך לסובב אותם לפני התנור, עד שיהפכו לשקופים וקפואים לגמרי.
החל.
ללא דיחוי.
במלאכה.
המועילה.
הזאת."
"אני אברח!" צעק הנער.
"לא תברח לשום מקום!" השיב סבא רבא כפור בביטחון.
"אחיך נעול באולם הארבעים ותשעה.
בינתיים הוא יחזיק אותך כאן, ואילו אחר כך תתרגל אלי.
החל בעבודה."
והנער התיישב לפני פתח התנור.
הוא הרים מהרצפה נקר, וידיו רעדו.
נדמה היה לו שהציפור עדיין נושמת.
אך הקשיש הביט בנער בלי למצמץ, והנער הושיט את הנקר בעגמומיות אל האש הקפואה.
תחילה הלבינו נוצותיה של הציפור האומללה כשלג.
לאחר מכן הפכה כולה קשה כאבן.
וכאשר הפכה שקופה כזכוכית, אמר הקשיש:
"מוכן!
קח את הבאה אחריה."
הנער עבד כך עד שעת לילה מאוחרת, וסבא רבא כפור עמד לידו ללא ניע.
לאחר מכן אסף בזהירות את הציפורים הקפואות לשק, ושאל את הנער:
"ידיך לא קפאו?"
"לא," הוא השיב.
"זה אני שציוויתי שבינתיים הכפור לא יזיק לך," אמר הקשיש.
"אבל זכור!
אם.
לא.
תציית.
לי.
אקפיא.
אותך.
שב כאן והמתן.
אחזור בקרוב."
וסבא רבא כפור לקח את השק והלך לעומק הארמון, והנער נותר לבדו.
אי שם הרחק הרחק נטרקה בצלצול איזו דלת, וההד התגלגל בכל האולמות.
וסבא רבא כפור שב עם שק ריק.
"הגיע הזמן למנוחת הלילה," אמר סבא רבא כפור.
והוא הצביע על מיטת קרח שעמדה בפינה.
הוא עצמו תפס מיטה זהה בקצה השני של האולם.
חלפו שתיים-שלוש דקות, ונדמה היה לנער שמישהו מכוון שעון יד.
ואולם מיד הבין שאלה נחירותיו החרישיות של סבא רבא כפור.
בבוקר העיר אותו הקשיש.
"לך אל המזווה," הוא אמר.
"הדלת לשם נמצאת בפינה השמאלית של האולם.
הבא את ארוחת הבוקר מספר אחת.
היא עומדת על מדף מספר תשע."
והנער הלך אל המזווה.
הוא היה גדול, כמו האולם עצמו.
על המדפים עמד מזון קפוא.
והבכור הביא על מגש את ארוחת הבוקר מספר אחת.
הקציצות, התה, הלחם – הכל היה קפוא, והיה צריך לכרסם או למצוץ את כל זה, כמו סוכריות על מקל.
"אלך לצוד," אמר סבא רבא כפור לאחר שכילה את ארוחתו.
"אתה יכול להסתובב בכל החדרים ואפילו לצאת מהארמון.
להתראות, תלמידי הצעיר."
וסבא רבא כפור יצא, פוסע ללא קול במגפיו הצחורים, ואילו הנער רץ אל האולם הארבעים ותשעה.
הוא רץ ונפל וקרא לאחיו במלוא הגרון, אך ההד לבדו השיב לו.
והנה הגיע לבסוף עד האולם הארבעים ותשעה ועצר במקום.
כל הדלתות היו פתוחות לרווחה, למעט אחת אחרונה, שמעליה היה המספר 49.
האולם האחרון היה נעול ללא כל פתח.
"הצעיר!" צעק האח הבכור.
"באתי לקחת אותך.
אתה כאן?"
"אתה כאן?" חזר ההד.
הדלת היתה מגולפת מלוח שלם של עץ אלון קפוא.
הנער נעץ את ציפורניו בקליפת האלון הקפואה, אך אצבעותיו גלשו והחליקו.
הוא החל להקיש בדלת באגרופיו, בכתפו, ברגליו, עד שכילה את כל כוחותיו, ואפילו כפיס קרח קטן לא נתלש מהאלון הקפוא.
והנער חזר בשקט על עקבותיו, וכמעט מיד לאחר מכן נכנס אל האולם סבא רבא כפור.
ואחרי ארוחת הצהריים הקפואה ועד שעת לילה מאוחרת סובב הנער לפני האש הקפואה את העופות, הסנאים והארנבות הקפואים האומללים.
כך חלפו הימים.
ובכל הימים הללו חשב הבכור וחשב וחשב על דבר אחד בלבד:
כיצד אפשר לשבור את דלת האלון הקפוא.
הוא חיפש ברחבי המזווה.
הוא הפך שקי כרוב קפוא, שקי דגנים קפואים, שקי אגוזים קפואים, בתקווה למצוא גרזן.
ובסופו של דבר הוא מצא אותו, אבל גם הגרזן נקש על אלון הקרח ללא תועלת, כמו על אבן.
והבכור חשב, חשב הן בשנתו והן בהקיצו, על דבר אחד, על דבר אחד בלבד.
ואילו הקשיש שיבח את שלוות רוחו של הנער.
בעומדו ללא ניע, כעמוד, ליד התנור, בהביטו בעופות, בארנבות, בסנאים ההופכים לקרח, נהג סבא רבא כפור לומר:
"לא, לא טעיתי בך, ידידי הצעיר.
'עזוב אותי בשקט!' – אילו מילים עצומות.
באמצעות המילים הללו אנשים כל הזמן הורגים את אחיהם.
'עזוב אותי בשקט!' המילים.
העצומות.
הללו.
תקבענה.
יום אחד.
שלוות.
נצח.
בכדור הארץ."
אבא, אמא, האח הצעיר האומלל וכל היערנים שהנער הכיר – כולם דיברו בפשטות, ואילו סבא רבא כפור כמו הקריא מתוך ספר, ושיחותיו עוררו את אותו שעמום, שעוררו האולמות הענקיים הממוספרים.
הקשיש אהב להעלות זכרונות מימי קדם רחוקים, כאשר הקרחונים כיסו כמעט את כדור הארץ כולו.
"אח, כמה שקטים, כמה נפלאים היו אז החיים בעולם הלבן והקר!" הוא סיפר, ושפמו וזקנו העשויים קרח צלצלו חרישית.
"הייתי אז צעיר ומלא כוח.
לאן נעלמו ידידיי – הממותות השלוות, היציבות, העצומות!
כמה אהבתי לשוחח עמן!
אם כי שפתן של הממותות קשה.
לבעלי החיים הענקיים הללו היו מילים שגם הן ענקיות, ארוכות באופן בלתי רגיל.
כדי לומר מילה אחת בשפתן של הממותות, היה צריך להשקיע שתיים, ולפעמים אף שלוש יממות.
אבל.
לא.
היה.
לנו.
לאן.
למהר."
והנה פעם אחת, בעודו מאזין לסיפוריו של סבא רבא כפור, קפץ הנער על רגליו והחל לנתר במקום כמשוגע.
"מה פירוש התנהגותך המגוחכת?" שאל הקשיש ביבושת.
הנער לא השיב אף מילה, אך לבו פעם בחוזקה מרוב שמחה.
כשאתה חושב כל העת על אותו הדבר, בסופו של דבר בהכרח תגיע לפתרון.
הגפרורים!
הנער נזכר שבכיסו מונחים הגפרורים שאביו נתן לו לפני שנסע העירה.
ולמחרת בבוקר, מיד אחרי שסבא רבא כפור הלך לצוד, נטל הנער מהמזווה גרזן וחבל ורץ מהארמון החוצה.
הקשיש הלך שמאלה, ואילו הנער רץ ימינה, אל היער החי, שהשחיר מבעד לגזעיהם השקופים של עצי הקרח.
בקצהו הקרוב של היער החי שכב בשלג עץ אורן עצום.
והגרזן הכה, והנער שב אל הארמון ובידו צרור גדול של בולי עץ.
ליד דלת האלון הקפואה של האולם הארבעים ותשעה הצית הנער מדורה גבוהה.
הגפרור נדלק, כפיסי העץ חרקו, העצים בערו, הלהבות האמיתיות קיפצו, והנער צחק משמחה.
הוא התיישב ליד האש והתחמם, התחמם, התחמם.
בתחילה רק הבריקה דלת האלון ונצצה עד כאב בעיניים, אך לבסוף התכסתה כולה בטיפות מים זעירות, וכשהאש כבתה, ראה הנער:
הדלת נמסה מעט.
"אהה!" הוא אמר והכה בדלת בגרזנו.
אך האלון הקפוא עדיין היה קשה כאבן.
"ניחא!" אמר הנער.
"מחר נתחיל מההתחלה."
בערב, ביושבו לפני תנור הקרח, לקח הנער ירגזי קטן והחביא אותו בזהירות בתוך שרוולו.
סבא רבא כפור לא הבחין בדבר.
ולמחרת כשבערה המדורה, הושיט הנער את הציפור אל האש.
הוא חיכה, חיכה, ולפתע רעד מקורה של הציפור ועיניה נפקחו, והיא הביטה בנער.
"שלום!" אמר לה הנער, כמעט בוכה משמחה.
"חכה, סבא רבא כפור!
אנחנו עוד נחיה בעולם הזה!"
וכעת חימם הנער בכל יום את הציפורים, את הסנאים ואת הארנבות.
הוא התקין לידידיו החדשים בתי שלג בפינות האולם, שם היה חשוך יותר.
את הבתים האלה הוא ריפד במוך שאסף ביער החי.
כמובן, בלילות היה קר, אבל אחר כך, ליד המדורה, הציפורים, הסנאים והארנבות אגרו חום עד הבוקר הבא.
שקי הכרוב, הדגנים והאגוזים היו כעת בשימוש.
הנער האכיל את ידידיו לשובע, ולאחר מכן היה משחק עמם ליד המדורה ומספר להם על אחיו שמוסתר שם, מעבר לדלת.
הוא חש שהציפורים והסנאים והארנבות מבינים אותו.
והנה פעם אחת הביא הנער כתמיד צרור בולי עץ, הצית מדורה והתיישב לפניה.
אך אף אחד מהחברים שלו לא יצא מבית השלג שלו.
הנער רצה לשאול "איפה אתם?" אבל יד קרח כבדה הדפה אותו בכוח מהאש.
היה זה סבא רבא כפור שהתגנב לעברו, פוסע ללא קול במגפיו הצחורים.
הוא נשף על המדורה, והעצים הפכו שקופים, והלהבה השחירה.
וכשבולי הקרח השלימו את בעירתם, חזרה דלת האלון למצבה לפני ימים רבים.
"עוד.
פעם.
אחת.
תיתפס.
אקפיא אותך!" אמר בקרירות סבא רבא כפור.
הוא הרים את הגרזן מהרצפה והחביא אותו עמוק בשלג המעיל שלו.
הנער בכה במשך היום כולו, ובלילה נרדם מרוב צער, כמו מת.
לפתע שמע מתוך שנתו:
מישהו מתופף לו בזהירות על הלחי.
הנער פקח את עיניו.
לידו עמד ארנב.
וכל ידידיו התאספו ליד מיטת הקרח שלו.
בבוקר לא יצאו מבתיהם, משום שחשו בסכנה.
אך כעת, כשסבא רבא כפור נרדם, באו להציל את חברם.
כשהנער התעורר, שבעה סנאים רצו אל מיטת הקרח של הקשיש.
הם צללו לתוך שלג מעילו וחיטטו שם ארוכות, ולפתע משהו צלצל חרישית.
"עזבו אותי בשקט," מלמל הקשיש בשנתו.
והסנאים קפצו אל הרצפה ורצו אל הנער.
והוא ראה:
הם הביאו בשיניהם צרור מפתחות קרח גדול.
והנער הבין את הכל.
הוא אחז במפתחות ורץ אל האולם הארבעים ותשעה.
ידידיו עפו, קיפצו, רצו אחריו.
הנה דלת האלון.
הנער מצא את המפתח שעליו המספר 49.
אך היכן חור המנעול?
הוא חיפש, חיפש, חיפש, אך לשווא.
והנה דבקן אחד עף אל הדלת.
הוא תפס ברגליו את קליפת האלון והחל לזחול על פני הדלת כשראשו כלפי מטה.
ולפתע מצא משהו.
וצייץ בקול שקט.
ושבעה נקרים עפו אל אותו מקום שעליו הצביע הדבקן.
והנקרים נקשו על הקרח בסבלנות במקוריהם הקשים.
הם נקשו, נקשו, נקשו, ולפתע לוחית קרח מרובעת נתלשה מהדלת, נפלה אל הרצפה ונשברה.
ומאחורי הלוחית ראה הנער חור מנעול גדול.
והוא הכניס את המפתח וסובב אותו, והמנעול נקש, ולבסוף נפתחה הדלת העקשנית בצלצול.
והנער נכנס, רועד, אל האולם האחרון של ארמון הקרח.
על הרצפה נערמו ציפורי קרח שקופות ובעלי חיים קפואים.
ועל שולחן הקרח במרכז החדר עמד האח הצעיר, האומלל.
הוא היה עצוב מאוד והישיר מבט לפנים, ודמעות נצצו על לחייו, וקווצת השיער סמרה כתמיד על ראשו.
אבל כל גופו היה שקוף, כאילו עשוי זכוכית, ופניו, ידיו, מעילו, קווצת השיער, הדמעות שעל לחייו – הכל היה עשוי קרח.
והוא לא נשם, ושתק, ולא השיב לאחיו אף מילה.
ואילו הבכור לחש:
"נברח, אני מבקש ממך, נברח!
אמא מחכה!
נברח מהר הביתה!"
משלא קיבל כל תשובה, העמיס הבכור את אחיו הקפוא על זרועותיו ורץ בזהירות באולמות הקפואים אל היציאה מהארמון, ואילו ידידיו עפו, קיפצו, רצו אחריו.
סבא רבא כפור עדיין ישן שינה עמוקה.
והם הצליחו לצאת מהארמון בשלום.
השמש זרחה זה עתה.
עצי הקרח נצצו עד כאב לעיניים.
הבכור רץ בזהירות אל היער החי, פוחד למעוד ולהפיל את הצעיר.
ולפתע נשמעה מאחוריו צעקה רמה.
סבא רבא כפור צעק בקולו הדק בעוצמה כה חזקה, שעצי הקרח רעדו:
"ילד!
ילד!
ילד!"
מיד השתרר קור נורא.
הבכור חש שרגליו מצטננות, שידיו קופאות ומאבדות תחושה.
ואילו הצעיר הישיר מבט עצוב לפנים, ודמעותיו הקפואות נצצו בשמש.
"עצור!" ציווה הקשיש.
הבכור עצר.
ולפתע כל העופות נצמדו אל הנער בחוזקה, כאילו כיסו אותו במעיל חי וחם.
והבכור חזר לעצמו ורץ קדימה, מביט בזהירות מטה, שומר בכל כוחותיו על אחיו הצעיר.
הקשיש התקרב, ואילו הנער לא העז לרוץ מהר יותר:
אדמת הקרח היתה כה חלקלקה.
והנה, כשחשב שהכל כבר אבוד, קפצו הארנבות לפתע אל מתחת לרגליו של הקשיש הרשע.
וסבא רבא כפור נפל, ולאחר שהתרומם על רגליו, הפילו אותו הארנבות שוב ושוב.
הן רעדו מפחד כשעשו זאת, אבל הרי היו מוכרחות להציל את ידידן הטוב ביותר.
וכשסבא רבא כפור קם על רגליו בפעם האחרונה, הנער, שאחז באחיו בחוזקה, כבר היה הרחק למטה, ביער החי.
וסבא רבא כפור בכה מרוב כעס.
וכשבכה התחמם האוויר מיד.
והבכור ראה שהשלג סביבו נמס במהירות, ובגאיות זורמים נחלים.
ולמטה, לרגלי ההרים, תפחו ניצנים על העצים.
"תראה, רקפת!
1" צעק הבכור בשמחה.
אך הצעיר לא השיב.
עדיין קפא ללא ניע, כמו בובה, והישיר מבט עצוב לפנים.
"אין דבר.
אבא יודע לעשות הכול!" אמר הבכור לצעיר.
"הוא ישיב אותך לחיים.
בטוח!"
והנער רץ בכל כוחותיו, אוחז באחיו בחוזקה.
הבכור הגיע כל כך מהר אל ההרים מרוב צער, ואילו כעת רץ כמו רוח מרוב שמחה.
הרי בכל זאת מצא את אחיו.
הנה נגמרו חלקותיהם של היערנים שעליהם הנער רק שמע, ובצבצו חלקותיהם של יערנים מוכרים, שהנער נהג לפגוש פעם בשנה, פעם בחצי שנה, פעם בשלושה חודשים.
וככל שהתקרב לביתו, כן התחמם האוויר.
ידידותיו הארנבות התגלגלו משמחה, ידידיו הסנאים קיפצו מענף לענף, ידידיו העופות צייצו ושרו.
העצים אינם יודעים לדבר, אך גם הם רשרשו בעליצות:
הרי העלים שלהם הנצו, הגיע האביב.
ולפתע האח הבכור החליק.
בתחתית בור, מתחת לעץ אדר עתיק, לשם לא הציצה השמש, נערם שלג מלוכלך שנמס קלות.
והבכור נפל.
והצעיר האומלל נחבט בשורשו של העץ.
ובצלצול מעורר רחמים הוא נשבר לרסיסים קטנים.
מיד השתרר שקט ביער.
ומתוך השלג נשמע לפתע קול דק מוכר:
"בטח!
ממני.
לא תברח.
כל כך.
בקלות!"
והבכור נפל על הארץ ובכה בכי כה מר, כמו שלא בכה מעודו.
לא, לא היתה לו כל נחמה, לא היה לו שום דבר שירגיע אותו.
הוא בכה ובכה, עד שנרדם מצער, כמו מת.
ואילו העופות אספו את רסיסי הצעיר, והסנאים הרכיבו רסיס אל רסיס בידיהם הזריזות והדביקו בדבק של עצי ליבנה.
ולאחר מכן הקיפו כולם את הצעיר במעגל הדוק, כמו במעיל חי וחם.
וכאשר זרחה השמש, התרחקו כולם.
הצעיר שכב בשמש האביבית, והיא חיממה אותו בזהירות, בעדינות.
והנה הדמעות שעל פניו יבשו.
ועיניו נעצמו בשלווה.
וידיו היו חמות.
ומעילו היה מפוספס.
ונעליו היו שחורות.
וקווצת השיער שעל ראשו היתה רכה.
והילד נשם נשימה ועוד נשימה והחל לנשום נשימות אחידות ושלוות, כשם שנשם מאז ומעולם בשנתו.
וכשהתעורר הבכור ישן אחיו השלם והבריא על הגבעה.
הבכור עמד ומצמץ ולא הבין דבר, והעופות צייצו, היער רשרש, והנחלים בערוציהם פכפכו בקול רם.
והנה הבכור התעשת, רץ אל הצעיר ותפס את ידו.
והלה פקח את עיניו ושאל, כאילו דבר לא קרה:
"אה, זה אתה?
מה השעה?"
והבכור חיבק אותו ועזר לו לקום, ושני האחים רצו הביתה.
אמא ואבא ישבו זה לצד זה ליד חלון פתוח ושתקו.
ופניו של האב היו קשוחים וקשים, כמו באותו ערב שבו ציווה על הבכור ללכת לחפש את אחיו.
"צעקות הציפורים כה רמות היום," אמרה אמא.
"שמחו להתחמם," ענה אבא.
"הסנאים מקפצים מענף לענף," אמרה אמא.
"גם הם שמחים לקראת האביב," ענה אבא.
"אתה שומע?" צעקה אמא לפתע.
"לא," ענה אבא.
"מה קרה?"
"מישהו רץ הנה!"
"לא!" חזר אבא בעצב.
"גם לי היה נדמה במשך החורף כולו שהשלג חורק תחת רגליו של מישהו.
אף אחד לא ירוץ אלינו."
אבל אמא כבר היתה בחצר וקראה:
"ילדים, ילדים!"
ואבא יצא בעקבותיה.
ושניהם ראו:
הבכור והצעיר רצים מתוך היער, יד ביד.
ההורים רצו לקראתם.
וכשכולם נרגעו קצת ונכנסו הביתה, הביט הבכור באביו וקרא קריאת השתאות.
זקנו השב של אביו הלך והשחיר מול עיניהם, והנה נעשה שחור לחלוטין, כמו קודם.
והאב נראה צעיר בעשור מגילו.
מתוך צער שיערם של בני האדם מאפיר, ואילו מתוך שמחה שיער השיבה נעלם, נמס, כמעטה כפור בשמש.
אמנם זה קורה לעתים רחוקות ביותר, אבל בכל זאת קורה.
ומאז הם חיו באושר.
אם כי הבכור היה אומר לצעיר מדי פעם:
"עזוב אותי בשקט."
אבל נהג להוסיף תכף ומיד:
"לא לזמן רב, לעשר דקות, בבקשה.
מאוד מבקש ממך."
והצעיר תמיד מילא את מבוקשו, כי כעת האחים חיו בידידות.
לפעמים קל יותר לזמן את רוחו של מת מאשר להיפטר ממנה.
(אוֹגוּסטין קַלְמֶה)1 פרק ראשון ההרפתקה המוזרה שבכוונתי לספר עליה התרחשה לפני שנים אחדות, ועתה אין כל מניעה שתסופר, לא כל שכן משום שאני שומר לעצמי את הזכות שלא לנקוב תוך כדי כך בשמו הפרטי של איש מהמעורבים בה.
בחורף *186 הגיעה לפטרבורג בכוונה להשתקע בה משפחה אמידה ומיוחסת מאוד, שהיתה מורכבת משלוש נפשות:
האם – גברת מבוגרת, נסיכה שנחשבה לאישה בעלת השכלה מעודנת והיתה בעלת קשרים מן המיטב שבמיטב בחברה הגבוהה ברוסיה ומחוץ לגבולותיה;
בנה, איש צעיר, שהחל באותה שנה בקריירה של איש הסגל הדיפלומטי, ובתהּ, נסיכה צעירה שנכנסה זה עתה לשנתה השבע עשרה.
עד כה התגוררה על פי רוב המשפחה, שזה מקרוב באה, בחוץ לארץ, שם אייש בעלה המנוח של הנסיכה הזקנה משרה של נציג רוסיה בחצר מלכים אירופית אחת, שנייה במעלה.
הנסיך והנסיכה הצעירים נולדו וגדלו במחוזות זרים וקיבלו שם השכלה זרה למהדרין, אבל מוקפדת מאוד.
פרק שני (1746-1830) דיוקן של מאדם ז'אנליס הנסיכה היתה אישה בעלת כללי התנהגות מחמירים למדי ונהנתה, ובצדק, ממוניטין ללא כל רבב בחברה הגבוהה.
בדעותיה ובטעמיה צידדה בהשקפותיהן של נשים צרפתיות אשר זכו לשבח ולתהילה בזכות חוכמתן וכשרונותיהן, בתקופה שבה שגשגו חוכמתן וכשרונותיהן של נשות צרפת.
הנסיכה נחשבה ליודעת ספר, אמרו עליה שהיא קוראת בבררנות עצומה.
יותר מכל אהבה לקרוא את מכתביהן של הגברות סֵווִינְייֶה, דֶה לָה פָייֶט ומֶנְטֵנוֹן, וכן קַיילוּס, דאנְג'וֹ וקוּלאנְז',2אך את הכבוד הרב ביותר רחשה לגברת ז'אנְליס3, שחולשתה אליה גבלה בהערצה.
הכרכים הקטנים של כתבי הסופרת החכמה הזאת, בהוצאה נאה שראתה אור בפאריס, עטויים בכריכות תכלת צנועות ומעודנות מעור עיזים, היו ממוקמים תמיד על כוננית יפה שהיתה תלויה על הקיר מעל לכורסה גדולה – המקום החביב על הנסיכה.
מעל לשיבוצי צדף שעיטרו את חלקה העליון של הכוננית נחה על כרית קטיפה כהה והשתלשלה ממנה קלות יד מיניאטורית, שפוסלה מטֶרָקוֹטָה ביד אמן.
ליד הזאת נשק וולטר בביתו שבפֶרְנֶה,4 בלי לצפות לכך שהיא תטפטף עליו את טיפת הביקורת הראשונה – עדינה אך צורבת.5 אינני יודע עד כמה הרבתה הנסיכה לקרוא בכרכים שאת המילים והמשפטים שבהם התוותה היד הקטנה, אבל הם תמיד היו בהישג ידה והנסיכה נהגה לומר שיש להם בעיניה משמעות מיוחדת במינה, מסתורית אם אפשר לומר, שלא היתה מעיזה לספר על אודותיה לכל אדם, מפני שלא כל אחד יאמין לכך.
אם להאמין לדבריה, לא נפרדה מִווֹלוּמים6 אלה "מאז שהיא זוכרת את עצמה" והם יֵרדו איתה אל הקבר.
"נתתי לבני משימה," היתה נוהגת לומר, "להניח את הספרונים בארון הקבורה שלי, מתחת לכרית שראשי ינוח עליה, ואני בטוחה שהם יועילו לי גם אחרי מותי."
הבעתי משאלה זהירה לקבל ולו את ההסבר הכללי ביותר בנוגע למילותיה אלה – וקיבלתי אותו.
"הספרים הקטנים," אמרה הנסיכה, "רוויים ברוחה של פֵליסיטָה (כך כינתה את m-me7 Genlis, כאות ליחסיהן הקרובים, יש להניח).
כן, אני מאמינה אמונה קדושה באלמותיות הרוח האנושית, ולכן מאמינה גם ביכולתה ליצור באין מפריע קשר מעבר לשפת הקבר עם אלה שקשר כזה נחוץ להם ושיודעים להעריך זאת.
אני בטוחה שמהותה הדקה של פֵליסיטָה בחרה לה מקום משכן נעים מתחת לכריכת עור העיזים בת המזל, אשר חובקת את הדפים שעליהם מצאו מנוחה מחשבותיה.
אם אינך אפיקורס גמור, אני מקווה שזה מובן לך."
קדתי לה ללא אומר.
ללא ספק מצא חן בעיני הנסיכה שאיני מנסה לסתור את טענתה, והיא הוסיפה כדי לגמול לי על כך, שכל מה שאמרה זה עתה אינו אמונה בלבד כי אם שכנוע גמור ואמיתי, שיסודותיו מוצקים כל כך עד ששום כוחות אינם יכולים לקעקע אותם.
"וכל זה דווקא משום שיש לי המון הוכחות," אמרה לסיכום, "שרוחה של פליסיטה חיה, וחיה דווקא כאן!"
אחרי שביטאה הנסיכה את המילה האחרונה, הרימה את ידה מעל ראשה והצביעה באצבעה העדינה על הכוננית שכרכי התכלת ניצבו עליה.
פרק שלישי מטבעי אני נוטה במקצת לאמונות טפלות ותמיד מאזין בהנאה לסיפורים שמשאירים ולו מקום כלשהו למסתורין.
בשל כך, דומני, טענו זמן מה מבקרים רואי כליות ולב, אשר סיווגו אותי על פי כל מיני קטגוריות מפוקפקות, שאני ספיריטואליסט.
זאת ועוד, כאן המקום לציין, שכל מה שאנחנו מדברים עליו כעת התרחש בדיוק בזמן שבו הגיעו אלינו בשפע ידיעות על תופעות ספיריטואליסטיות מחוץ לארץ.
הן עוררו אז סקרנות ולא מצאתי סיבה לא להתעניין בדברים שבני אדם מתחילים להאמין בהם.
את "המון ההוכחות" שהנסיכה התייחסה אליהן היה אפשר לשמוע ממנה פעמים רבות:
ההוכחות האלה היו גלומות בכך שהנסיכה עשתה לה מזה זמן רב הרגל לפנות לחיבוריה של הגברת ז'אנליס כאל אורקל, ברגעים של הלכי רוח רבים ומגוונים, וכרכי התכלת גילו בתורם את יכולתם התמידית להשיב תשובות נבונות על השאלות שהציגה בלבהּ.
לדברי הנסיכה, היא עשתה לה זאת ל"הבּיטוּד"8 ומעולם לא שינתה ממנהגה זה.
לא היתה אפילו פעם אחת, שבה אמרה לה ה"רוח" השוכנת בתוך הספרים דברים לא הולמים.
נוכחתי לדעת שיש לי עסק עם חסידה מושבעת של הספיריטואליזם, שנוסף לכול איננה נעדרת חוכמה, ניסיון והשכלה, ועל כן גיליתי עניין עצום בכל אלה.
כבר היו ידועים לי אי-אלו דברים על טבען של הרוחות, ובמקרים שהזדמן לי להיות עד להם הדהימה אותי תמיד תכונה מוזרה המשותפת לכל הרוחות באשר הן, והיא שכאשר הן מגיחות מעבר לשפת הקבר הן מתנהגות בקלות דעת – ולמען האמת, גם בטיפשות – רבה פי כמה מכפי שביטאו את עצמן בחיים הארציים.
כבר ידעתי את תורתו של קארְדֶק על "רוחות שובבות",9 וגיליתי כעת התעניינות עצומה:
כיצד תואיל להציג את עצמה בנוכחותי רוחה של המרקיזה סוּלְייֵרִי, הרוזנת בְּרוְסְליאָר10השנונה?
המקרה לא התמהמה לבוא, אולם היות שבסיפור קצר, בדיוק כמו במשק בית קטן, אסור לשבש את הסדר, הריני מבקש עוד הרף עין אחד של אורך רוח בטרם אגיע בסיפורי עד לרגע העל-טבעי, שיש בו כדי להתעלות על כל הציפיות.
פרק רביעי יש להניח שבני אדם שנמנו עם חוג חבריה הלא גדול, אך המובחר עד מאוד של הנסיכה ידעו את גחמותיה;
אך כולם היו אנשים מחונכים ובעלי נימוסים טובים, ועל כן ידעו לכבד את אמונות זולתם, אפילו במקרים שבהם נגדו ניגוד חד את אמונותיהם ולא עמדו בביקורת.
על כן איש מעולם לא התווכח על כך עם הנסיכה.
אולם ייתכן גם שידידיה של הנסיכה לא היו בטוחים שהיא סבורה שווֹלוּמי התכלת שלה הם משכן "רוחה" של המחברת במלוא מובן המילה, אלא התייחסו לדבריה בתור צורת ביטוי.
ולבסוף, ייתכן מאוד שהם התייחסו לכל זאת בפשטות כאל בדיחה.
היחיד שלא היה יכול לראות את העניין בדרך זו הייתי אני, למרבה הצער;
היו לי לכך טעמים משלי, שסיבותיהם טמונות אולי בהיותי קל אמונה ונוח להתרשם מטבע ברייתי.
פרק חמישי את תשומת לִבּהּ של הגבירה הזאת מהחברה הגבוהה, אשר פתחה בפנַי את דלתות ביתה המכובד, אני חב לשלוש סיבות:
קודם כול, מצא חן בעיניה מטעם כלשהו, סיפורי "המלאך החתום", שהודפס זמן לא רב לפני כן ב"רוּסְקִי וֶסְטְניק";11 שנית, עוררה בה עניין הרדיפה האכזרית שסבלתי ממנה שנה אחרי שנה, ללא מידה ומספר, מידי אחיי הטובים אנשי הספרות, שביקשו כמובן לתקן את אי-ההבנות והמשגים שלי;
ושלישית, בפאריס קיבלה עלי הנסיכה המלצות טובות מרוסי ממִסדר הישועים, הנסיך גָגארין12 טוב הלב עד מאוד – זקן שנהניתי משיחות רבות איתו ושהדעה אשר גיבש עלי לא היתה מן הגרועות ביותר.
לפרט האחרון נודעה חשיבות מיוחדת, מפני שהנסיכה ייחסה משמעות רבה לדרך מחשבתי ולהלך רוחי;
היה לה צורך – או לכל הפחות, היה נדמה לה שעשוי להיות לה צורך – בשירותים קטנים מצִדי.
מוזר ככל שהדבר יישמע כשמדובר באדם בעל משמעות בטלה כמוני, כך היו פני הדברים.
הצורך הזה הוכתב לנסיכה על ידי דאגתה האימהית לבתהּ, שכמעט לא ידעה את השפה הרוסית… כשהביאה האם את הנערה המקסימה למולדתה, היא רצתה למצוא אדם שיוכל לערוך לנסיכה הצעירה ולו היכרות כלשהי עם הספרות הרוסית – כמובן, אך ורק עם ספרות טובה, כלומר אמיתית ולא נגועה ב"ענייני השעה הבוערים".
מושגיה של הנסיכה על עניינים אלה היו מעורפלים ביותר ואף מוגזמים עד להחריד.
היה קשה למדי להבין ממה בדיוק היא חוששת מצִדם של ענקי המחשבה הרוסית בני זמננו – האם מכוחם ומעוז רוחם, או שמא מחולשתם ומחשיבותם העצמית הנלעגת.
אולם אחרי שקלטתי בדרך כלשהי, בעזרת הַכְוונות וניחושים, "ראשים וזנבות" ממחשבותיה של הנסיכה, הגעתי להכרה מדויקת, להשקפתי, שהיא פוחדת יותר מכול מ"רמזים לא טהורים" שכל ספרותנו הלא צנועה הושחתה בהם עד היסוד, על פי תפישותיה.
לא היה טעם לנסות להעמיד את הנסיכה על טעותה בנוגע לכך, מפני שהיתה בגיל שבו דעותיו של אדם כבר מגובשות ומוצקות ורק אנשים נדירים מסוגלים להכפיף אותן לבדיקה ולבחינה מחדש.
היא לא היתה מאלה, ללא ספק, וכדי לשנות את אמונתה בדבר שהאמינה בו לא היה די בטיעוניו של אדם רגיל – הדבר היה עשוי להיות אולי רק לפי כוחה של רוח, שהיתה מוצאת לנכון להגיח לשם כך מגן עדן או מהגיהינום.
אך האם דאגות קלות ערך שכאלה עשויות להעסיק רוחות ערטילאיות מעולם לא נודע;
האם כל הוויכוחים והדאגות המתייחסים לספרות, כדוגמת הוויכוח הנוכחי, אינם קלי ערך בעיניהן?
הלוא גם רובם המכריע של בני אדם חיים רואים בהם עיסוק ריק מתוכן של ראשים נבובים.
ואולם, הנסיבות הוכיחו עד מהרה שטעיתי טעות גסה לחשוב כך.
כפי שניווכח לדעת בקרוב, רוחות ספרותיות אינן זונחות את החטאים הספרותיים הקטנים שהורגלו בהם גם מעבר לשפת הקבר, ועל הקורא תוטל המשימה להחליט, עד כמה פעילותן של רוחות אלה נוחלת הצלחה ועד כמה הן שומרות על נאמנות לעֲבָרָן הספרותי.
פרק שישי הודות לכך שלנסיכה היו השקפות מנוסחות בקפידה ביחס לכל עניין שבעולם, משימתי לעזור לה בבחירת יצירות ספרותיות בשביל הנסיכה הצעירה היתה מוגדרת מאוד.
היה נחוץ שהנסיכה תתוודע מתוך קריאה לחיים הרוסיים, ועם זאת לא תיתקל בשום דבר שיש בו כדי לזעזע את שמיעתה הבתולית.
הצנזורה האימהית של הנסיכה לא התירה אף לא מחבר אחד בשלמותו, גם את לא דֶרְזָ'ווִין13 וז'וּקוֹבסקי.14 כולם הצטיירו כלא אמינים דיים בעיניה.
על גוֹגוֹל, כמובן, לא היה אפילו מה לדבר – הוא סולק מכול וכול.
מתוך יצירותיו של פושקין הותרו:
"בת הקפיטן" ו"יבגני אוֹנייֵגין", אבל זה האחרון עם קיצוצים ניכרים שהנסיכה סימנה אותם במו ידיה.
לֶרְמוֹנְטוֹב לא הותר, כמוהו כגוגול.
מן החדשים ביותר זכה לאהדה בלתי מבוטלת טוּרגֶנייֶב לבדו, אך גם זאת פרט לקטעים ש"מדברים בהם על אהבה".
גוֹנְצָ'רוֹב גורש, ואף שהגנתי עליו בתעוזה רבה למדי, זה לא עזר.
הנסיכה ענתה:
"אני יודעת שהוא אמן גדול, אבל זה רע פי כמה, אתה מוכרח להודות שיש אצלו עניינים משלהבים."
פרק שביעי רציתי לדעת ויהי מה, למה בדיוק מתכוונת הנסיכה ב"עניינים משלהבים" שמצאה ביצירותיו של גוֹנְצָ'רוֹב.
במה היה יכול סופר כמוהו, שיחסו לאנשים וליצרים שגוברים עליהם מתאפיין ברוך ובעדינות, לפגוע ברגשותיו של כל אדם שהוא?
זה היה מסקרן עד כדי כך, שלבשתי פנים אמיצות ושאלתי ישירות אילו עניינים משלהבים מצויים אצל גונצ'רוב.
על השאלה הכנה הזאת קיבלתי תשובה תמציתית, שהיתה כנה אף היא ונאמרה בלחישה חדה:
"מרפקים".
היה נדמה לי שלא הקשבתי כראוי או לא הבנתי.
"מרפקים, מרפקים," חזרה ואמרה הנסיכה והתכעסה כמדומה כשנוכחה לדעת שאיני יורד לסוף דעתה.
"האומנם אינך זוכר… איך הזה שלו… הגיבור… אינו יכול להסיר את מבטו מהמרפקים החשופים של הזאת שלו… של גברת אחת פשוטה מאוד?"15
עתה נזכרתי, כמובן, באפיזודה המפורסמת מ"אוֹבְּלוֹמוֹב" ולא מצאתי מילה כדי להשיב לה.
למעשה, היה לי נוח פי כמה לשתוק, מפני שלא חשתי צורך או רצון להתווכח עם הנסיכה האטומה לניסיונות שכנוע, שלמען האמת כבר מזמן התבוננתי בה בשקידה רבה פי כמה, יותר משהתאמצתי לשרתהּ במתן הנחיות ועצות.
וגם איך יכולתי להנחותה, אם ראתה ב"מרפקים" אי-מהוגנות מקוממת, כשכל הספרות החדשה הרחיקה לכת לאין ערוך בגילויים כאלה?
אדם היודע כל זאת, עליו להיות אמיץ מאוד כדי לנקוב אפילו בשמה של יצירה חדשה אחת, שכסויות היופי הורמו בה בנחישות רבה פי כמה!
הרגשתי שבנסיבות שהתגלו תפקידי כיועץ צריך להסתיים – וגמרתי אומר לסתור את דבריה במקום לייעץ לה.
"נסיכה," אמרתי, "נדמה לי שאינך הוגנת, בדרישותייך כלפי הספרות היפה יש משום הגזמה."
גוללתי בפניה את כל מה שלדעתי התייחס לעניין.
פרק שמיני הפלגתי בתיאוריי ולא זאת בלבד שנשאתי נאום שלם בגנותה של טהרנות כוזבת, אלא גם סיפרתי את האנקדוטה המפורסמת על גבירה צרפתייה שלא היתה מסוגלת לא לכתוב ולא לבטא את המילה culotte,16 ואולם פעם אחת, כשלא יכלה להימנע מלבטא את המילה בנוכחות המלכה, התמהמהה, גמגמה וגרמה בכך לפרץ צחוק כללי.
אבל בשום אופן לא הצלחתי להיזכר אצל מי מהסופרים הצרפתים הזדמן לי לקרוא על שערוריית החצר האיומה, שלא היתה מתרחשת כלל אילו ביטאה הגבירה את המילה "culotte" באותה פשטות שבה ביטאה אותה המלכה בכבודה ובעצמה בשפתי הוד מלכותה העדינות.
מטרתי היתה להראות שאנינות יתרה עלולה להזיק לצניעות, ועל כן ספק אם יש צורך בבחירה קפדנית מדי של ספרי קריאה.
לתדהמתי הרבה, האזינה לי הנסיכה בלי לגלות סימן קל שבקלים לאי-שביעות רצון, ובלי לעזוב את מקומה, הרימה את ידה מעל ראשה ולקחה את אחד מכרכי התכלת.
"לךָ," אמרה, "יש נימוקים, ולי יש אורקל."
"אני מעוניין להאזין לו," אמרתי.
"התשובה לא תתמהמה לבוא, אני מזמנת את רוחה של Genlis והרוח תשיב לך.
פתח את הספר וקרא."
"הואילי להצביע, איפה עלי לקרוא?" שאלתי כשקיבלתי את הכרך לידי.
"להצביע?
זה לא ענייני, הרוח תצביע בפניך בעצמה.
פתח בכל מקום שייצא."
זה עורר בי גיחוך קל ואפילו התביישתי כמדומה בבת שיחי, אולם עשיתי כרצונה ומיד אחרי שהעברתי את מבטי על פני הפסקה הראשונה בעמוד שנפתח, חשתי פליאה ומורת רוח בצִדהּ.
"אתה נבוך?" שאלה הנסיכה.
"כן."
"כן, זה כבר קרה לרבים.
אני מבקשת ממך לקרוא."
פרק תשיעי "קריאה היא עיסוק רציני וחשוב מבחינת תוצאותיו מכדי שלא לפקח בעת בחירתו על טעמיהם של האנשים הצעירים.
יש קריאה שמוצאת חן בעיניהם של בני הנעורים, אך עושה אותם שאננים ומטפחת בהם נטייה לקלות דעת, דבר שלאחריו קשה לתקן את אופיים.
כל זאת חזיתי מבשרי".
אלה הדברים שקראתי, והפסקתי.
בחיוך שקט פרשה הנסיכה את ידיה לצדדים.
היות שביקשה לציין את ניצחונה עלי ברגישות, שחה:
"בלטינית, נדמה לי, זה נקרא dixi?"17
"נכון בהחלט."
מאז לא התווכחנו, אבל הנסיכה לא יכלה לשלול מעצמה את התענוג לשוחח לפעמים בנוכחותי על חינוכם הקלוקל של סופרים רוסים, שלדעתה "בשום אופן אסור לקרוא מהם בקול ללא עיון מקדים."
ל"רוחה" של Genlis לא הקדשתי, כמובן, מחשבה רצינית.
הלוא אנשים אומרים דברים רבים מסוג זה.
אבל ה"רוח" חיתה באמת והיתה פעילה, ונוסף לכול, תארו לכם, התייצבה לצִדנו, כלומר לצד הספרות.
הטבע הספרותי גבר בה על הטפת מוסר יובשנית.
"רוחה" של הגברת ז'אנליס, שהצטיינה במהוגנות ללא דופי, השמיעה דברים du fond du coeur18וכמו תלמיד שובב, עוללה (כן, בהחלט עוללה) בסלון כבד הראש מעשה קונדס שתוצאותיו היו מלאות טראגי-קומיוּת עמוקה.
פרק עשירי פעם בשבוע התכנסו לשתיית תה בביתה של הנסיכה "שלושה ידידים".
היו אלה אנשים נכבדים, בעלי מעמד מצוין.
שניים מהם היו חברי סנאט והשלישי – דיפלומט.
מובן מאליו שלא שיחקנו קלפים, אלא שוחחנו.
דיברו על פי רוב המבוגרים, כלומר הנסיכה ו"שלושת הידידים", ואילו אני והנסיך והנסיכה הצעירים השחלנו מילה משלנו רק לעתים נדירות.
בעיקר השכלנו, ולכבודם של המבוגרים מאיתנו ייאמר שהיה מה ללמוד מהם – ובייחוד מהדיפלומט, אשר עורר בנו פליאה בהערותיו דקות ההבחנה.
נהניתי מאהדתו, אף על פי שאינני יודע במה זכיתי.
בעצם, אני מחויב להאמין שהוא לא החשיב אותי יותר מהאחרים, בעיניו כל "אנשי הספרות" היו "מאותו שורש".
הוא נהג לומר בבדיחות הדעת:
"גם הטוב בנחשים עודנו נחש."19
דעתו זו היא ששימשה עילה למקרה הנורא שעמד להתרחש.
פרק אחד עשר הנסיכה, ששמרה על נאמנות סטואית לידידיה, לא רצתה שהגדרה כוללנית ממין זה תחול גם על הגברת ז'אנליס ועל "פליאדת הנשים" שהסופרת פרשה עליה את חסותה.
ובכן, כשהתכנסנו בביתה של הגבירה הנכבדה הזאת כדי לחגוג בצניעות את ערב השנה החדשה, נקשרה בינינו סמוך לשעת חצות השיחה הרגילה, שהועלה בה שוב שמה של הגברת ז'אנליס, והדיפלומט הזכיר את ההערה שלו ש"הטוב בנחשים עודנו נחש."
"אין כלל בלי יוצא מן הכלל," אמרה הנסיכה.
הדיפלומט ניחש מי נועד להיות היוצא מן הכלל ולא אמר דבר.
הנסיכה לא התאפקה, הגניבה מבט לכיוון דיוקנה של ז'אנליס ואמרה:
"איזה מין נחש היא!"
אולם הדיפלומט הבקי בהוויות העולם היה בשלו:
הוא נופף קלות באצבעו וחיוך קל נגע בשפתיו – האיש לא האמין לא לבשר ולא לרוח.
כדי להכריע במחלוקת היו נחוצות בבירור הוכחות, ושיטת הפנייה לרוח היתה עשויה להיות כאן לעזר.
מצב הרוח בחברה המצומצמת שלנו הלם מאוד ניסויים מעין אלה.
בעלת הבית הזכירה לנו תחילה את מה שידענו על אמונותיה, ואחר כך הציעה שנערוך ניסוי.
"אני טוענת," אמרה, "שגם אדם שנטפל לקטנות לא ימצא אצל ז'אנליס שום דבר שלא תוכל לקרוא בקול הנערה התמימה ביותר, ותכף נבדוק זאת."
שוב, כמו בפעם הראשונה, היא הניפה את זרועה אל הכוננית התלויה מעל למקום הימצאה, לקחה לידה כרך אקראי – ופנתה לבתהּ:
"ילדתי!
פתחי וקראי לנו את הכתוב בעמוד הזה."
הנסיכה הצעירה צייתה.
כולנו לבשנו ארשת של ציפייה כבדת ראש.
פרק שנים עשר אם הסופר מתחיל לתאר את מראה הדמויות שהציג בסוף סיפורו, הוא ראוי לגנאי, אבל אני כתבתי את הזוטה הזאת כך, שלא יהיה אפשר לזהות בה איש.
לכן לא נקבתי כלל בשמות ולא התוויתי שום דיוקנאות.
שרטוט דיוקנה של הנסיכה הצעירה היה עלול בכל מקרה להיות מעל לכוחותי, שכן היא היתה בהחלט מה שקרוי "מלאך בשר ודם".
ואשר לטוהרהּ ולתוּמהּ בכליל שלמותם – טיבם היה כזה, שאפשר היה להטיל עליה אפילו את פתרון הבעיה התיאולוגית הקשה עד בלי די, שעליה התווכחוBernardiner und Rabiner אצל היינה.20 כמובן, על הנפש הזאת, שאינה נגועה בשום חטא, היה צריך להעיד דבר מה נעלה יותר מהעולם ומיצריו.21 בתום האופייני ובר' מתגלגלת בחינניות קראה הנסיכה את זיכרונותיה המעניינים של Genlis על זִקנתה של madame Dudeffand,22 הרשימה עסקה בג'יבוֹן23 השמן, שהמליצו עליו לסופרת הצרפתייה בתור מחבר מפורסם.
ז'אנליס, כידוע, עמדה עד מהרה על טבעו ולעגה בארסיות לצרפתים, שהלכו שבי אחר המוניטין המצוצים מן האצבע של נוכרי זה.
בהמשך אני מצטט מתוך תרגום ידוע מהמקור הצרפתי, שקראה הנסיכה הצעירה אשר היתה מסוגלת להכריע בוויכוח בין "Bernardiner und Rabiner".
"ג'יבון קטן קומה, שמן להפליא ויש לו פנים מעוררות השתאות ביותר.
אי-אפשר להבחין בשום תו בפנים האלה.
אין רואים כלל לא את האף, לא את העיניים ולא את הפה;
שתי לחיים שמנות, עבות, המזכירות השד יודע מה, בולעות הכול… הן התנפחו כל כך, עד שחרגו לגמרי מכל תוֹאַם שהיה עשוי להיות מהוגן ולו במידה כלשהי גם כשבלחיים הגדולות ביותר מדובר;
לכל מי שראה אותן לא נותר אלא להתפלא, מדוע מקום זה קבוע שלא במקומו.
הייתי מאפיינת את פניו של ג'יבון במילה אחת, אילו רק היה אפשר לבטא מילה כזאת.
לוֹזֶן,24 שהיה מיודד מאוד עם ג'יבון, הביאו פעם לביתה של Dudeffand.
אז כבר היתה M-me Dudeffand עיוורת ונהגה למשש בידיה את פניהם של בני אדם יוצאים מגדר הרגיל שהוצגו בפניה.
כך היתה מאמצת לה תפישה נכונה למדי על תווי פניו של המכר החדש.
במקרה של ג'יבון יישמה את אותה שיטת מישוש, וזה היה נורא.
האנגלי ניגש לכורסה ובטוב לב מיוחד הגיש לה את פניו המדהימות.
M-me Dudeffand קירבה אליו את ידיה והעבירה את אצבעותיה על הפנים הכדוריות.
היא התאמצה למצוא במה להשתהות, אך זה היה בלתי אפשרי.
אז הביעו פני הגבירה הזקנה ראשית תדהמה, אחר כך זעם ולבסוף היא משכה במיאוס את ידיה וקראה:
'איזה דבר גועלי!'"
פרק שלושה עשר כאן בא הקץ לקריאה ולשיחת הידידים ולחגיגת השנה החדשה שציפינו לה.
זאת, מפני שכאשר סגרה הנסיכה הצעירה את הספר ושאלה:
"מה בדיוק היה נדמה ל-M-me Dudeffand?", היתה לפני אִמהּ הבעה איומה כל כך עד שהנערה פלטה צעקה, הליטה את עיניה בידיה וזינקה בבהילות לחדר הסמוך, שממנו הגיע לאוזנינו קול בכייה הגובל בהיסטריה.
האח רץ אל אחותו, ובו ברגע מיהרה לשם הנסיכה בצעדים רחבים.
נוכחותם של זרים לא היתה עתה במקומה, ולכן כל "שלושת הידידים" ואני הסתלקנו בחשאי תכף ומיד, ובקבוק האלמנה קְליקוֹ25 שהוכן לציון השנה החדשה נשאר עטוף במפית, אך לא נפתח.
פרק ארבעה עשר התפזרנו מדוכדכים, אך רגשותינו לא כיבדו את הלבבות שלנו, שהרי אף שהקפדנו לשמור על ארשת פנים של רצינות מאומצת, בקושי יכולנו להסתיר את הצחוק שביקש להתפרץ מקרבנו.
התכופפנו בשקידה יתרה כדי למצוא את הערדליים שלנו, מה שהיה הכרחי כי גם המשרתים התפזרו בגלל הבהלה שקמה בשל מחלתה הפתאומית של העלמה.
חברי הסנאט עלו אל הכרכרות שלהם, והדיפלומט עבר כברת דרך ברגל יחד איתי.
הוא ביקש לשאוף אוויר צח ונדמה לי שעניין אותו לשמוע את דעתי חסרת המשמעות בשאלה מה היה עלול להצטייר לנגד עיני רוחה של הנסיכה הצעירה לאחר קריאת הקטע הידוע לנו מתוך חיבוריה של m-me ז'אנליס.
אולם בהחלט לא העזתי להעלות שום השערות בנוגע לכך.
פרק חמישה עשר מאז היום האומלל שבו אירע אותו מאורע, לא ראיתי עוד לא את הנסיכה ולא את בתהּ.
לא יכולתי להרהיב עוז לבוא ולברכהּ לרגל השנה החדשה, אלא רק שלחתי לשאול לבריאותה של הנסיכה הצעירה, וגם זאת בהיסוס רב, כדי שלא יבינו את כוונתי הפוך מן הרצוי.
ואילו ביקורי "קוֹנְדוֹלֵאַנְסִים"26 נראו לי דבר שכלל אינו במקומו.
המצב היה מטופש ביותר:
הפסקת ביקורים פתאומית בבית מכרים היתה עלולה להתפרש כגסות רוח, אך גם להתייצב שם נראה מעשה לא הולם.
יכול להיות שלא צדקתי במסקנותי, אך הן נראו לי נכונות.
ואמנם לא טעיתי, המהלומה שספגה הנסיכה בערב השנה החדשה מ"רוחה" של גברת ז'אנליס היתה קשה מאוד והיו לה תוצאות שאין לזלזל ברצינותן.
פרק שישה עשר כחודש לאחר מכן פגשתי את הדיפלומט בשדרת נְייֶבְסקי.
הוא היה חביב מאוד ונקשרה בינינו שיחה.
"מזמן לא ראיתי אותך," אמר.
"אין איפה להיפגש," עניתי.
"כן, איבדנו את ביתה הנחמד של הנסיכה הנכבדה, היא נאלצה לנסוע מכאן, המסכנה."
"מה פירוש לנסוע…" אני אומר.
"לאן?"
"האם אינך יודע?"
"איני יודע שום דבר."
"הם נסעו כולם לחוץ לארץ, ואני מאושר מאוד שהצלחתי לסדר שם משרה לבנהּ.
לא היה אפשר שלא לעשות זאת אחרי מה שקרה אז… איום ונורא!
אומללה שכמותה, אתה יודע שעוד באותו הלילה היא שרפה את כל הווֹלוּמים שלה וניפצה לרסיסים את היד מטרקוטה – אם כי, נדמה לי, שרדה ממנה אצבע קטנה אחת, או מוטב לומר אצבע משולשת.
בכלל, אירוע לא נעים ביותר, אולם הוא משמש הוכחה טובה מאין כמוה לאמת גדולה אחת."
"אם תשאל אותי, אפילו לשתיים ושלוש אמיתות."
הדיפלומט חייך, הביט בי ישירות ושאל:
"אילו אמיתות?"
"ראשית, זה מוכיח שצריך קודם לקרוא את הספרים שאנחנו מעיזים לדבר עליהם."
"ושנית?"
"ושנית, שאין זה מן התבונה להשאיר נערה בחוסר ידיעה ילדי שכזה, שבו הוחזקה עד לאותו מקרה הנסיכה הצעירה;
אחרת, היתה כמובן מפסיקה לקרוא על ג'יבון הרבה יותר מהר."
"ושלישית?"
"שלישית, שעל הרוחות אי-אפשר לסמוך בדיוק כמו על האנשים החיים."
"אתה שוגה בכול.
הרוח מאמתת רק את דעתי-שלי, ש'גם הטוב בנחשים עודנו נחש'.
זאת ועוד, ככל שהנחש יותר טוב, כן הוא יותר מסוכן, מפני שהוא שומר את הארס בזנבו."
אילו היתה סאטירה במקומותינו, הדבר היה עשוי לשמש לה עלילה יוצאת מן הכלל.
לצערי, באין לי שום כישרונות של סאטיריקן, אוכל למסור זאת אך ורק בצורת סיפור פשוט.
כי, נדמה לי, נשארה ממנה אצבע קטנה אחת, או מוטב לומר אצבע משולשת.
צה לרסיסים את היד מטרקוטהי.
*מתוך "ליידי מקבת ממחוז מצֶנסק / הנווד המוקסם – סיפורים" בהוצאת כרמל (2016) (1746-1830) דיוקן של מאדם ז'אנליס 1 (מפּיוֹטר איבניץ' לאיבן פֶּטרוֹביץ') אדוני רב החסד וידידי היקר מפז, איבן פֶּטרוֹביץ'!
זה היום השלישי שאני רודף אחריך, אפשר לומר, ידידי היקר מפז, שהרי עלי לדבר איתך על עניין חיוני ביותר, ואיני פוגש אותך בשום מקום.
שעה ששהינו אתמול בביתו של סֶמְיוֹן אָלֶכְּסֵיִיץ', השמיעה אשתי הלצה שהיא מאוד במקומה בנוגע אליך, ואמרה שאתה וטַטְיאָנָה פֶּטְרוֹבְנָה שניכם – צמד-חמד חסר מנוחה.
טרם עברו שלושה חודשים מאז שנישאתם, וכבר אתם זונחים את בית מעוֹנכֶם.
כולנו צחקנו רבות – מתוך רגשותינו הלבביים הכנים אליכם, כמובן – אבל אם נניח להלצות, ידידי היקר מפז, טרדות רבות גרמת לי.
אומֵר לי סֶמְיוֹן אָלֶכּסֵיִיץ', אולי הוא בנשף במועדון האגודה המאוחדת?
אני משאיר את אשתי אצל רעייתו של סמיון אלכסייץ' ובעצמי טס לאגודה המאוחדת.
דֶמע וצחוק!
תאר לך את מצבי:
אני הולך לנשף – ועוד לבדי, בלי אשתי!
איבן אַנדְרֵיִיץ', שפגש בי בחדרו של השוער, בראותו אותי בגפּי, הסיק מיד (רשע!) שיש בי להיטות יוצאת דופן לאספות מחוללים.
הוא שילב את זרועו בזרועי וכבר רצה לסחוב אותי כנגד רצוני לחוג לריקודים, באומרו שצר לו המקום באגודה המאוחדת, אין בה כר פעולה רחב דיו לרוחו של אדם עז נפש, שהוא נתקף כאב ראש מניחוחות פצ'ולי ורִכְפָּה.
איני מוצא לא אותך ולא את טַטְיאָנָה פֶּטְרוֹבְנָה.
איבן אַנדְרֵיִיץ' מבטיח לי ונשבע, שאתה בוודאי בהצגה "מרבה דעת מרבה מכאוב" בתיאטרון האַלֶכְּסַנְדְריני.
1 אני טס לתיאטרון האלכסנדריני:
גם שם אינך נמצא.
הבוקר חשבתי למצוא אותך אצל צ'יסְטוֹגָנוֹב – איפה!
צ'יסְטוֹגָנוֹב שולח אותי לביתם של הפֵּרֵפַּלְקינים – אותה תוצאה.
קיצורו של דבר, אני כבר מותש לגמרי:
שפוט בעצמך כמה טרחתי!
כעת אני כותב לך (אין מה לעשות!).
הרי העניין שבפי אינו ספרותי כלל וכלל (אתה מבין את כוונתי);
מוטב להיפגש בארבע עיניים.
הנחיצות לבאר איתך את הדברים – וכמה שיותר מהר –דוחקת, ולכן הנך מוזמן אלי היום לשתיית תה ולשיחת ערבית עם טטיאנה פטרובנה.
ביקורכם ישמח את אָנָה מיכַאילוֹבְנָה שלי עד בלי די.
באמת ובתמים אשאר חייב לך עד בור הקבר, כמו שאומרים.
אגב, ידידי היקר מפז – אם כבר הגיעו הדברים לידי אחיזה בקולמוס, הרי כל דבר ראוי להיכתב – אני מוצא עצמי נאלץ באותה הזדמנות להתאונן בפניך במידת מה ואפילו להוכיח אותך, ידידי הנכבד עד מאוד, על תעלול אחד תמים למדי, ככל הנראה, שעוללת לי ברשעותך… רשע אחד, אדם חסר מצפון!
באמצע החודש שעבר בערך, אתה מכניס לביתי מכר אחד שלך, את יֶבְגֵנִיי ניקוֹלָיִיץ', ומצייד אותו בהמלצתך הידידותית – שהיא כמובן מקודשת ביותר בעיניי.
אני שמח על ההזדמנות, מקבל את האיש הצעיר בזרועות פתוחות ותוך כדי כך מכניס את ראשי ללולאת תלייה.
לולאה או לא, סיפור נאה יצא, כמו שאומרים.
אין לי פנאי להסביר כעת, וגם לא נוח להעלות את הדברים על הכתב, ואולם אני משפיל עצמי ושוטח בקשה לפניך, ידידי ורעי השמח לאידי:
שמא אפשר בדרך כלשהי, בעדינות רבה, במאמר מוסגר, ללחוש בחשאי על אוזנו של האיש הצעיר שלך, שיש בעיר הבירה עוד בתים רבים נוסף לביתנו.
אין כוח לסבול, אבי!
אני משליך את עצמי לרגליך, כמו שאומר ידידנו סימוֹנֵביץ'.
כשנתראה, אספר לך הכול.
אין בכוונתי לומר שהאיש הצעיר אינו מצטיין, למשל, בדגמי הבגדים או בתכונות הנפש, או שכָּשַׁל בעניין אחר כלשהו.
נהפוך הוא, הוא אפילו בחור נעים וחביב;
אך המתן עד שנתראה.
ובין כה וכה, אם תפגוש בו, לחש לו, למען האל, נכבדי.
הייתי עושה זאת בעצמי, אך יודע אתה, זה אופיי:
איני מסוגל וגמרנו.
הרי אתה המלצת עליו.
ואולם הערב, בכל מקרה, נדון בדברים יותר בפרוטרוט.
ובינתיים, להתראות.
הנני נשאר ידידך הנאמן וכו'.
נ"ב הקטנצ'יק שלי חולה במקצת זה כשבוע ימים, בכל יום נעשה מצבו יותר גרוע.
השיניים מציקות לו;
הן בוקעות.
אשתי כל הזמן מטפלת בו ונעצבת, המסכנה.
בוא לבקר.
תשמֵח אותנו באמת ובתמים, ידידי היקר מפז.
2 (מאיבן פטרוביץ' לפיוטר איבניץ') אדוני רב החסד, פיוטר איבניץ'!
קיבלתי אתמול את מכתבך, אני קורא ותָּמֵהּ.
אתה מחפש אותי אלוהים יודע באֵילו מקומות, ואני בפשטות הייתי בבית.
עד השעה עשר המתנתי לאיבן איבניץ' טוֹלוֹקוֹנוֹב.
תכף ומיד אני לוקח את אשתי, שוכר עגלון, נושא בהוצאות ומתייצב אצלך בשעה שש וחצי בקירוב.
אתה אינך בבית ורעייתך פוגשת אותנו.
אני מחכה לך עד עשר וחצי;
יותר מזה אי-אפשר.
לוקח את אשתי, נושא בהוצאות, שוכר עגלון, מוריד אותה בבית, ובעצמי עושה את דרכי לפֵּרֵפַּלְקינים מתוך מחשבה שאולי אפגוש אותך שם, אבל שוב טועה בחישוביי.
בא הביתה, איני ישן כל הלילה, דואג, בבוקר קופץ אליך שלוש פעמים, בתשע, בעשר ובאחת עשרה, שלוש פעמים נושא בהוצאות, שוכר עגלונים ושוב אתה מוביל אותי באף.
אולם כשקראתי את מכתבך, התפלאתי.
אתה כותב על יֶבְגֵנִי ניקוֹלָיִיץ', מבקש שאלחש על אוזנו ואינך מפרש מדוע.
אני משבח אותך על הזהירות, אך אין דינו של נייר אחד כדינו של נייר אחר, איני נוהג לתת לאשתי ניירות בעלי חשיבות כדי שתעשה מהם גלילים לשיער.
אני תמהּ, סוף כל סוף, באיזה מובן הואלת בטובך לכתוב לי כל זאת.
אם כי, אם כבר מדברים על כך, מה הטעם לערב אותי בָּעניין?
איני דוחף את האף שלי לדברים שונים ומשונים.
אתה עצמך יכולת שלא להכניסו יותר לביתך, אלא שאני רואה שעלי לשוחח איתך בקצרה ובהחלטיות, מה גם שהזמן עובר.
ואני דחוק באמצעים ואיני יודע מה אאלץ לעשות, אם תזלזל בתנאים שהתנינו.
הנסיעה ממשמשת ובאה, נסיעה – עלויות יש לה, ונוסף לכול אשתי מתבכיינת:
תפור לה מעיל ארוך של קטיפה על פי הטעם האופנתי.
ובנוגע ליבגני ניקולייץ' אני ממהר לציין בפניך:
ביררתי וחקרתי על אודותיו סופית אתמול, בלי לבזבז זמן, בהיותי בביתו של פּאבֶל סֶמְיוֹניץ' פֵּרֵפַּלקין.
יש לו בבעלותו חמש מאות נפשות בפלך יָרוֹסְלַבְל, וגם תקווה לקבל מסבתו אחוזה בקרבת מוסקבה ובה שלוש מאות נפשות.
כמה כסף יש לו אינני יודע, ואני סבור שאתה בקיא בזה יותר ממני.
אבקש ממך סופית לקבוע לי מקום לפגישה.
פגשת אתמול את איבן אנדרייץ', ואתה כותב שהוא הודיע לך שאני נמצא בתיאטרון האַלֶכְּסַנְדְריני עם אשתי.
ואילו אני כותב שהוא משקר, מה גם שאסור לתת בו אמון בעניינים כגון אלה, שהרי לא מכבר, לפני יומיים בלבד, סידר את סבתו בסכום של שמונת מאות רובל בשטרות.
ובכן, לכבוד הוא לי להיות ידידך הנאמן.
נ"ב אשתי הרתה:
נוסף על כך, היא נוטה להיבהל בקלות ומעת לעת נתקפת מרה שחורה.
הצגות תיאטרון כוללות לפעמים מטחי יריות ורעם מלאכותי שנוצר בעזרת מכונות.
על כן, מִפַּחד להבהיל את אשתי, איני לוקח אותה לתיאטראות.
ואילו אני עצמי איני להוט יותר מדי אחרי הצגות תיאטרון.
3 (מפיוטר איבניץ' לאיבן פטרוביץ') ידידי היקר מפז, איבן פטרוביץ'!
אָשַׁמתי, אשמתי ואשמתי לפניך אלף פעמים, אבל אני ממהר להצטדק.
אתמול אחרי חמש בערב, בדיוק בשעה שבה נזכרנו בך ברגשי לב כנים, הגיע ברכיבה שליח מדודי סְטֵפָּן אָלֶכְּסֵיִיץ' והביא איתו בשורה, שמצבה של דודתי בכי רע.
מפַּחד להבהיל את אשתי, בלי לומר לה מילה, אני משתמש כתואנה בעניין אחר שעלי לטפל בו ונוסע לבית דודתי.
מוצא אותה חיה בקושי.
בדיוק בשעה חמש אירע לה שבץ, זה כבר השלישי בתוך שנתיים.
קארל פְיוֹדוֹריץ', רופא שמטפל בבני הבית, הודיע שאולי לא תחיה אפילו לילה אחד.
שפוֹט בנוגע למצבי, ידידי היקר מפז.
לילה שלם על הרגליים, טרוד ומוכה צער!
רק בבוקר, אחרי שהידלדלו כוחותיי, סובל מתשישות גופנית ונפשית, שכבתי לנוח אצלם בבית על הספה.
שכחתי לומר שיעירו אותי בזמן, והתעוררתי באחת עשרה וחצי.
דודתי מרגישה יותר טוב.
אני נוסע לאשתי;
היא, המסכנה, התייסרה בזמן שחיכתה לי.
חטפתי פרוסה של משהו, חיבקתי את הקטנצ'יק, שכנעתי את אשתי שאין מקום לדאגה ופניתי לנסוע אליך.
אתה אינך בבית, אולם אני מוצא אצלך את יבגני ניקולייץ'.
פונה לנסוע הביתה, לוקח לידי ציפורן וכעת אני כותב לך.
אל נא תתרעם ואל תכעס עלי, ידידי בלב ובנפש.
הַכֵּה, כרות את ראשי מכתפיי, ראשו של אדם אשם, אך אל תשלול ממני את יחסך הטוב כלפי.
מרעייתך נודע לי, שהערב תתארחו אצל הסְלָוויאָנוֹבים.
אהיה שם בהכרח.
מצפה לך בקוצר רוח עצום.
וכעת הנני נשאר ידידך הנאמן וכו'.
נ"ב הקטנצ'יק שלנו מביא אותנו לידי יאוש אמיתי.
קארל פְיוֹדוֹריץ' רשם לו ריבָּס.
הוא גונח, אתמול לא זיהה אף אחד.
ואילו היום התחיל לזהות וממלמל כל הזמן – אבא, אמא, בּוּ… אשתי דומעת כל הבוקר.
4 (מאיבן פטרוביץ' לפיוטר איבניץ') אדוני רב החסד, פיוטר איבניץ'!
אני כותב לך אצלך, בחדרך, על המכתבה שלך;
ובטרם אוחַז בציפורן, המתנתי לך שעתיים וחצי ואף יותר.
כעת הרשה לי לומר לך ישירות, פיוטר איבניץ', את דעתי הגלויה בנוגע לכל העניין האומלל הזה.
ממכתבך האחרון אני מסיק שמחכים לך בביתם של הסְלָוויאָנוֹבים, אתה מזמין אותי לשם, אני מתייצב, יושב חמש שעות ואתה אינך מופיע.
מה, אני אמור להצחיק אנשים, לדעתך?
הרשה לי, אדוני רב החסד… אני מתייצב אצלך בבוקר בתקווה למצוא אותך, בלי לחקות בזאת כל מיני טיפוסים מתעתעים, שמחפשים אנשים אלוהים יודע באֵילו מקומות, כשאפשר למצוא אותם בביתם בכל שעה הגונה שיבחרו.
בבית לא היה לך אפילו זכר.
איני יודע מה מונע ממני כעת להשמיע באוזניך את כל האמת במלוא חריפותה.
אגיד רק זאת, שנראה בעיני כאילו אתה חוזר בך בכל הנוגע לתנאי ההסכם הידועים לשנינו.
רק כעת, כשאני מנסה לתפוש את העניין כולו, איני יכול שלא להודות שאני מתפלא בהחלט על עורמתו של קו המחשבה שלך.
אני רואה כעת בבירור שטיפחת את כוונתך הלא מיטיבה זה זמן רב.
הוכחה להשערה שכזאת מצִדי משמשת העובדה שעוד בשבוע שעבר שמת את ידך, בשיטה שהדעת כמעט איננה סובלת, על המכתב ההוא שלך הממוען אלי, שבו אתה עצמך הצגת, אם כי בצורה מעורפלת ומבולבלת למדי, את התנאים שלנו בנוגע לעניין הידוע לך עד מאוד.
אתה פוחד ממסמכים, משמיד אותם, ובי אתה משטה.
אולם לא ארשה שיחשיבו אותי לשוטה, שהרי איש לא חשב אותי לשוטה עד כה, ובכל הנוגע לעניין זה חשבו עלי כולם טובות בלבד.
אני פוקח את עיניי.
אתה מבלבל את דעתי, זורה חול בעיניי תוך שימוש ביבגני ניקולייץ', וכאשר אני מבקש לברר איתך את הדברים מצויד במכתבך מהשבעה בחודש, שעד עתה לא הצלחתי לפענח אותו, אתה קובע לי פגישות כוזבות ובעצמך מסתתר.
האם סבור אתה, אדוני רב החסד, שאיני מסוגל להבחין בכל אלה?
אתה מבטיח לגמול לי על שירותי הידועים לך טוב למדי, בכל הנוגע להמלצה על אישים שונים, ובין כה וכה, אין לדעת איך, מארגן את העניינים כך, שאתה בעצמך לוקח ממני כסף בסכומים נכבדים בלא אישור על קבלתו – כפי שקרה לאחרונה רק בשבוע שעבר.
ואילו כעת, אחרי שלקחת את הכסף, אתה מסתתר, ונוסף לכול מתכחש לטובה שעשיתי לך בכל הנוגע ליבגני ניקולייץ'.
אתה בונה, אולי, על נסיעתי הקרובה לסימְבּירְסְק וסבור שלא נספיק להביא את העניין לידי גמר.
אולם אני מודיע לך בחגיגיות – ומילת הכבוד שלי תעיד עלי – שאם יגיעו הדברים לידי כך, אהיה מוכן לשהות במתכוון עוד חודשיים תמימים בפטרבורג, עד שאזכה במבוקשי, אשיג את מטרתי ואמצא אותך.
גם אנו יודעים מעת לעת לפעול בזדון.
בסיכומו של דבר הנני מודיע לך, שאם לא תבהיר לי עוד היום את הדברים בדרך שתספק את רצוני, תחילה בכתב ואחר כך באופן אישי, בארבע עיניים, אם לא תפרט במכתבך מחדש את כל סעיפי ההסכם העיקריים שהתקיימו בינינו ולא תבאר סופית את מחשבותיך בנוגע ליבגני ניקולייץ', איאלץ לנקוט אמצעים שיזיקו לך עד מאוד ושאפילו אני עצמי סולד מהם.
הרשה לי להישאר ידידך הנאמן וכו'.
5 (מפיוטר איבניץ' לאיבן פטרוביץ') 11 בנובמבר ידידי החביב עד מאוד, הנכבד עד מאוד, איבן פטרוביץ'!
מכתבך ציער אותי עד עמקי נשמתי.
האם לא חשת נקיפות מצפון, ידידי היקר אך הלא הוגן, לנהוג כך בטוב שבמבקשי טובתך?
למהר, לא להסביר את העניין כולו, ולבסוף לפגוע בי בחשדות מעליבים כל כך?!
אולם אני חש לענות על האשמותיך.
לא מצאת אותי אתמול, איבן פטרוביץ', מפני שנקראתי פתאום ולגמרי במפתיע למיטתה של אישה נוטה למות.
דודתי יֵוְופימִיָה ניקוֹלַבְנָה החזירה את נשמתה לבורא אתמול בערב, בשעה אחת עשרה.
בקולם המשותף של קרובי משפחתי נבחרתי לאחראי על כל הטקס המעציב ורווי הדמעות הזה.
הייתי צריך לטפל בכל כך הרבה עניינים, עד שגם היום בבוקר לא הספקתי להתראות איתך, ואף לא ליידע אותך ולו בשׁורת מכתב אחת.
צר לי בכל לבי על אי-ההבנה שקרתה בינינו.
את דבריי על יבגני ניקולייביץ', שהבעתי אותם בבדיחות הדעת ובדרך אגב, פירשת במובן הפוך לגמרי, ולעניין כולו הענקת משמעות הפוגעת בי עמוקות.
אתה מזכיר את הכסף ומביע את דאגתך בנוגע אליו.
אולם אני מוכן, בלי ללכת סחור-סחור, לספק את כל רצונותיך ותביעותיך, הגם שלא אוכל שלא להזכיר לך כאן בדרך אגב, שאת הסכום שמדובר בו, שלוש מאות וחמישים רובל בכסף, לקחתי ממך בשבוע שעבר בתנאים ידועים, ולא בתור הלוואה.
אילו זה היה המקרה, בהכרח היה קיים אישור בכתב על קבלתו.
איני משפיל את עצמי להסברים בנוגע לסעיפים אחרים המוצגים במכתבך.
מוצא אני שזוהי אי-הבנה, רואה אני בכך את החיפזון, הרתחנות והיושר האופייניים לך.
אני יודע שמזגך הטוב ואופייך הפתוח לא יתנו לספק לשקוע בלבך, ושבסופו של דבר אתה עצמך תושיט לי ראשון את היד.
טעית, איבן פטרוביץ', טעית טעות חמורה!
אף שמכתבך פגע בי עמוקות, הייתי מוכן להתייצב אצלך ראשון עוד היום ולהכות על חטא, אולם אני כל כך טרוד מאז יום אתמול, עד שאני הרוג עכשיו לגמרי ובקושי עומד על רגליי.
נוסף לכל האסונות, נפלה אשתי למשכב;
אני חושש שמא לקתה במחלה רצינית.
ובכל הנוגע לקטנצ'יק, הרי הוא, תודה לאל, מרגיש יותר טוב.
אך אני עוזב את הקולמוס… עיסוקיי דוחקים, ומצטברים בלי סוף.
הרשה לי, ידידי שלא יסולא בפז, להישאר ידידך הנאמן וכו'.
6 (מאיבן פטרוביץ' לפיוטר איבניץ') 14 בנובמבר אדוני רב החסד, פיוטר איבניץ'!
המתנתי שלושה ימים;
השתדלתי לעשות בהם שימוש מועיל – ולפי שעה, היות שאני חש שנימוס ומהוגנות הנָּם קישוט ראשון במעלה שכל אדם צריך להתהדר בו, מאז מכתבי האחרון, מהעשרה בחודש זה, לא הזכרתי לך על אודותי לא במילה ולא במעשה– במידת מה כדי לתת לך למלא באין מפריע את חובתך הנוצרית ביחס לדודתך, ובמידת מה מפני שהייתי זקוק לזמן לצורך בחינה וחקירה בכל הנוגע לעניין ידוע.
ואילו כעת אני ממהר להבהיר לך את הדברים סופית ובתקיפות.
הנני מתוודה בפניך בגילוי לב, שבשעת קריאתם של שני מכתביך הראשונים חשבתי ברצינות שאינך מבין מה אני רוצה;
זאת הסיבה שביקשתי יותר מכל להיפגש איתך ולבאר את הדברים בארבע עיניים, חששתי מאחיזה בקולמוס והאשמתי את עצמי באי-בהירות בדרך הבעת מחשבותי על הנייר.
ידוע לך שחינוך ונימוסים טובים אין לי ושאני מתרחק מפטפטנות ריקה של גנדרנים, מפני שלמדתי סוף כל סוף מניסיוני המר, עד כמה כוזב המעטה החיצוני לעתים, ושמתחת לפרחים אורב לפעמים הנחש.
2 אולם אתה הבנת אותי;
ולא ענית לי כראוי, מפני שבשל העורמה הבוגדנית שבנפשך גמרת אומר מראש להתכחש למילת הכבוד שלך וליחסי הידידות שהיו קיימים בינינו.
הוכחת את הדבר במלואו בהתנהגותך המאוסה כלפי בעת האחרונה, התנהגות הרת אסון לענייני – דבר שלא ציפיתי לו ולא רציתי להאמין בו כלל עד לרגע זה.
שהרי, כיוון שנשביתי ממש בתחילת ההיכרות בינינו בקסמם של גינוניך המתוחכמים, מעודנוּת מנהגיך, בקיאותך בעסקים והיתרונות שאני עשוי להפיק משותפוּת איתך, הנחתי שמצאתי ידיד ורֵע אמיתי שרוצה בטובתי.
ואילו כעת למדתי על בשרי בבירור, שישנם אנשים רבים שתחת מראה חנפני ומזהיר מסתירים בלִבָּם רעל, משתמשים בשכלם לרקימת מזימות נגד זולתם, ולמעשי מִרמה שמקומם לא יכירם.
על כן הם מפחדים מקולמוס ומנייר, ועם זאת משתמשים בלשונם ובסגנונם לא לטובת זולתם ומכורתם, אלא כדי לטשטש ולערפל בקסמיהם את דעתם של אלה, שקשרו את עצמם איתם בעסקים שונים והתנו איתם תנאים.
את בוגדנותך ביחס אלי, אדוני רב החסד, אפשר לראות בבירור מהעובדות דלהלן.
ראשית, כשציירתי לך בביטויים בהירים וברורים שבמכתבי את מצבי, אדוני רב החסד, ובה בעת שאלתי במכתבי הראשון אליך לְמַה הואלת להתכוון בביטויים ובכוונות כאלה ואחרים, ובעיקר בנוגע ליבגני ניקולייץ', על פי רוב השתדלת לעבור על הדברים בשתיקה.
אחרי שהעכרת את רוחי בחשדות ובספקות, התרחקת בקור רוח מעצם העניין.
אחר כך, אחרי שעוללת לי מעשים שאפילו אי-אפשר לקרוא להם בשם תואר מהוגן, כתבת שזה מצער אותך.
איך תצווה לקרוא לזה, אדוני רב החסד?
אחר כך, כשכל רגע היה יקר לי, וכשהכרחת אותי לרדוף אחריך לאורכה של כל עיר הבירה, כתבת לי במסווה של ידידות, מכתבים שבמתכוון לא הזכרת בהם את ענייננו, ודיברת על דברים שכלל אינם מן העניין;
דהיינו, על מחלותיה של רעייתך, שאני מכבד אותה בכל מקרה, ועל כך שלתינוק שלך נתנו ריבָּס ושהודות לכך בקעה לו שן.
את כל אלה הזכרת בכל מכתב שלך, בסדירות מאוסה שפגעה בי.
כמובן, אני מוכן להסכים שנפשו של אב מתייסרת בגלל סבלו של יוצא חלציו, אך לשם מה להזכיר זאת כשנחוץ דבר-מה אחר בתכלית, יותר חיוני ויותר מעניין.
שתקתי וסבלתי;
ואילו כעת, משעבר הזמן, אני סבור שמחובתי להבהיר את הדברים.
לבסוף, אחרי שכמה פעמים הולכת אותי שולל בעורמה בוגדנית בקביעת פגישות כוזבות, הכרחת אותי, כך נראה, לשחק את תפקיד השוטה והמוקיון שלך, שלעולם לא התכוונתי להיות.
אחר כך, אחרי שהזמנת אותי אליך מבעוד מועד ורימית אותי כהוגן, אתה מודיע לי שנקראת לדודתך הסובלת, שקיבלה שבץ בדיוק בשעה חמש, כך ניסחת גם במקרה זה את הדברים בדיוק מביש.
למזלי, אדוני רב החסד, בשלושת הימים שחלפו הספקתי לערוך בירורים ונודע לי מהם, שדודתך לקתה בשבץ עוד יום קודם לכן, בשמונה בחודש, זמן לא רב לפני חצות.
בהסתמך על מקרה זה אני רואה שהשתמשת בקדושת היחסים של קרבת משפחה כדי לרמות אנשים מחוץ למעגל המשפחתי.
לבסוף, במכתבך האחרון אתה מזכיר אף את מותה של קרובת המשפחה שלך, שאירע כביכול דווקא בזמן שבו הייתי אמור להתייצב אצלך לצורך היוועצות בנוגע לעניינים הידועים.
אך כאן השִׁפלות שבתוכניות ובבדיות שלך עולה אפילו על כל ייתכנוּת, שהרי על פי מידע מהימן ביותר, שהודות למזל שהאיר לי פנים עד בלי די הספקתי לאסוף אותו בעִתו ובזמנו, נפחה דודתך את נשמתה יממה שלמה אחרי מועד ההסתלקות מן העולם שקבעת בלא יראת אלוהים במכתב שלך.
לעולם לא הייתי מסיים, אילו מניתי את כל סימני ההיכר שעל פיהם למדתי על העורמה הבוגדנית שבה נהגת כלפי.
לצופה חסר פניות די גם בכך, שבכל מכתביך אתה מכנה אותי ידידך בלב ובנפש וקורא לי בשמות נלבבים – דבר שעשית, על פי הבנתי, אך ורק כדי להרדים את מצפוני.
אגש כעת לעיקר התרמית והבוגדנות שלך ביחס אלי, הגלומות דווקא בשמירה על שתיקה בלתי פוסקת בעת האחרונה בכל הנוגע לענייננו המשותף, ובכל הנוגע לגניבה בלי נקיפות מצפון של המכתב שהסברת בו – אמנם בצורה מעורפלת שאינה לגמרי ברורה לי – את התנאים ואת ההסכמים ההדדיים שלנו, בהלוואה ברברית וכפויה של שלוש מאות וחמישים רובל בכסף, בלי אישור בכתב – סכום שלווית ממני בתור שותף שלך;
ולבסוף, בהעללת עלילות מתועבת על מכרנו המשותף, יבגני ניקולייץ'.
אני רואה כעת בבירור שרצית להוכיח לי שהאיש משול לתיש, אם יורשה לי לומר – לא תקבל ממנו לא חלב ולא צמר, ושהוא בעצמו לא זה ולא זה, לא בשר ולא חלב – ובעיניך זהו דופי שאמנם הטלת בו במכתבך מהשישה לחודש זה.
ואילו אני מכיר את יבגני ניקולייץ' בתור נער צנוע ובעל התנהגות למופת, מעלות שדווקא בזכותן הוא יכול להקסים ולזכות לכבוד הראוי לו בחברה הגבוהה.
ידוע לי גם שמדי ערב, במשך שבועיים תמימים, הכנסת בכל פעם לכיסך כמה עשרות, ולפעמים אף עד מאה רובל בכסף, כשניצחת את יבגני ניקולייץ' במשחקי קלפים.
ואילו כעת אתה מכחיש כל זאת ולא רק שאינך מסכים להודות לי על מאמציי, אלא אפילו נטלת לעצמך את כספי-שלי ללא החזר, אחרי שפיתית אותי לפני כן שאהיה שותפך בעניין וסחררת את ראשי בכל מיני תועלות שעשויות ליפול בחלקי.
אחרי שנטלת לעצמך כעת בצורה הנוגדת כל חוק את כספי ואת כספו של יבגני ניקולייץ', אתה נמנע מלהודות לי ומשתמש בהשמצות, שבאמצעותן השחרת בעיניי כנגד כל היגיון את דמותו של האיש, שנכנס אל ביתך הודות להשתדלויות ולמאמצים שלי.
ואילו אתה עצמך, להפך, על פי סיפורי הידידים, עד היום כמעט מחליף איתו נשיקות רטובות ומציג אותו בפני החברה כולה כטוב וראשון בידידיך, אף על פי שגם אחרון הטיפשים בעולם ינחש תכף ומיד למה חותרות כל כוונותיך ומה באמת פירושם של יחסי הידידות והחיבה שלכם.
אני מצדי אגיד שפירושם רמייה, עורמה בוגדנית, שִׁכחת כללי המהוגנות וזכויות האדם, שיש בהם כפירה כנגד אלוהים והם לוקים בכל מום מוסרי.
אני מביא את עצמי בתור דוגמה והוכחה.
במה פגעתי בכבודך ומדוע נהגת בי בצורה כל כך חסרת מצפון?
אני מסיים את מכתבי.
אמרתי את שהיה לי לומר.
כעת אסכם:
אדוני רב החסד, אם בתוך זמן קצר ביותר מקבלת מכתב זה לא תחזיר לי, ראשית, את הסכום שנתתי לך במלואו – שלוש מאות וחמישים רובל בכסף – ושנית, את כל הסכומים הבאים בתור המגיעים לי, על פי הבטחתך, איאלץ להשתמש באמצעים שונים ומגוונים כדי לאלץ אותך להחזיר את כספי אפילו בכוח גלוי, לאחר שאסתייע בחוק.
ולבסוף, אני מודיע לך שיש בידי אי-אלו עדויות, שאם יישארו בידי משרתך ומעריצך הנאמן, הרי הן עלולות להרוס ולטמא את שמך בעיני החברה הגבוהה כולה.
הרשה לי להישאר ידידך וכו'.
7 (מפיוטר איבניץ' לאיבן פטרוביץ') 15 בנובמבר איבן פטרוביץ'!
אחרי שקיבלתי את האיגרת שלך, הכתובה בסגנון מוז'יקי ועם זאת מוזר, רציתי ברגע הראשון לקרוע אותה לגזרים – אבל שמרתי אותה בתור מסמך נדיר.
אם כי, צר לי מעומק לבי על אי-ההבנות והבעיות שנוצרו בינינו.
תחילה התכוונתי שלא לענות לך, אבל הכורח כופה זאת עלי.
והוא:
בשורות אלה עלי להודיעך שיהיה לי מאוד לא נעים לארח אותך בביתי אי פעם, וכן גם לאשתי:
בריאותה רופפת וריח של זפת עלול להזיק לה.
אשתי שולחת לרעייתך את ספרה שנשאר אצלנו – "דון קיחוטה איש למנשה", בצירוף תודה ממנה.
בכל הנוגע לערדליך, ששכחת אותם כביכול בביקורך האחרון אצלנו, לצערי עלי להודיעך שהם לא נמצאו בשום מקום.
לפי שעה מחפשים אחריהם;
אולם אם לא יימצאו כלל, אקנה לך חדשים.
ועם זאת, לכבוד הוא לי להיות ידידך וכו'.
8 בנובמבר, בשישה עשר בחודש, מקבל פיוטר איבניץ' בדואר העירוני שני מכתבים הרשומים על שמו.
הוא פותח את המעטפה הראשונה ומוציא מכתב בכתב מצועצע על נייר ורוד-חיוור.
כתב היד של אשתו.
ממוען ליבגני ניקולייץ', מתאריך 2 בנובמבר.
במעטפה לא נמצא שום דבר נוסף.
פיוטר איבניץ' קורא:
Eugène החביב!
אתמול לא התאפשר הדבר בשום אופן.
בעלי היה בבית כל הערב.
ואילו מחר אתה מוכרח לבוא באחת עשרה בדיוק.
בעשר וחצי ייסע בעלי לצארְסְקוֹיֵה ויחזור בחצות.
רתחתי מכעס כל הלילה.
אני מודה לך על שליחת החדשות והתכתובת.
איזו ערמה של ניירות!
האומנם היא מילאה את כל אלה בכתב ידה?
אם כי, יש לה סגנון;
תודה לך, אני רואה שאתה אוהב אותי.
אל תכעס בגלל אתמול ובוא מחר, בשם אלוהים.
א.
פיוטר איבניץ' שובר את החותם שעל המכתב השני.
פיוטר איבניץ'!
רגליי בין כה וכה לא היו דורכות בבית שלך;
לחינם הואלת בטובך ללכלך את הנייר.
בשבוע הבא אני נוסע לסימבּירסק;
יבגני ניקולייץ' יישאר אצלך בתור רֵע שערכו לא יסולא בפז וידיד נלבב ביותר;
אני מאחל לך הצלחה, ובנוגע לערדליים אל תדאג.
9 בנובמבר, בשבעה עשר בחודש, מקבל איבן פטרוביץ' בדואר העירוני שני מכתבים הרשומים על שמו.
הוא פותח את המעטפה הראשונה ומוציא מכתב שנכתב בבהילות וכלאחר יד.
כתב היד של אשתו.
ממוען ליבגני ניקולייץ', מתאריך 4 באוגוסט.
במעטפה לא נמצא שום דבר נוסף.
איבן פטרוביץ' קורא:
היֵה שלום, היה שלום יבגני ניקולייץ'!
יברך אותך האל גם בזכות זאת.
היה מאושר, ומנת חלקי היא אכזרית;
אני מפחדת!
זה היה רצונך.
אלמלא דודתי, הייתי מפקידה עצמי בידיך גם כך.
אז אל נא תצחק עלי וגם לא על דודתי.
מחר נערך בכנסייה טקס החתונה שלנו.
דודתי שמחה שנמצא אדם טוב, שלוקח אותי בלי נדוניה.
היום התבוננתי בו בתשומת לב לראשונה.
הוא טוב לב, נדמה לי.
מאיצים בי.
היֵה שלום, היה שלום… חביב לבי!!!
היזכר בי מפעם לפעם;
ואילו אני לעולם לא אשכח אותך.
היה שלום.
אחתום גם על מכתבי אחרון זה, כמו על מכתבי הראשון… זוכר?
טטיאנה זה היה תוכנו של המכתב השני:
איבן פטרוביץ'!
מחר תקבל ערדליים חדשים;
איני רגיל לסחוב שום דבר מהכיסים של זולתי;
כמו כן, איני אוהב ללקט בחוצות גזרים וקרעים מכל הבא ליד.
יבגני ניקולייץ' נוסע בימים הקרובים לסימבּירסק, לטפל בעסקי סבו, והוא ביקש ממני לדאוג לו לבן לוויה;
התרצה?
אני טס לתיאטרון האלכסנדריני:
גם שם אינך נמצא.
הבוקר חשבתי למצוא אותך אצל צ'יסְטוֹגָנוֹב – איפה!
צ'יסְטוֹגָנוֹב שולח אותי לביתם של הפֵּרֵפַּלְקינים – אותה תוצאה.
קיצורו של דבר, אני כבר מותש לגמרי:
שפוט בעצמך כמה טרחתי!
כעת אני כותב לך (אין מה לעשות!).
הרי העניין שבפי אינו ספרותי כלל וכלל (אתה מבין את כוונתי);
מוטב להיפגש בארבע עיניים.
הנחיצות לבאר איתך את הדברים – וכמה שיותר מהר –דוחקת, ולכן הנך מוזמן אלי היום לשתיית תה ולשיחת ערבית עם טטיאנה פטרובנה.
ביקורכם ישמח את אָנָה מיכַאילוֹבְנָה שלי עד בלי די.
באמת ובתמים אשאר חייב לך עד בור הקבר, כמו שאומרים.
מתוך ״ראינו לילה״ קבענו להיפגש בתחנת המטרו בַּגְרָטִיאוֹנוֹב כדי ללכת יחד לגוֹרְבּוּשְׁקָה, לשמוע להקת פּאנק מסיביר.
גְרוֹמוֹב הסביר איך אזהה אותו:
"אני מרכיב משקפיים, הגשר מלופף בחוט ברזל.
הממ… ויש לי זקן."
"גם אני מרכיבה משקפיים," קראתי בעליצות, "משקפי שמש.
וגם אצלי הם שבורים.
אתה מיד תזהה אותי."
זאת הייתה אמת לאמיתה — אי-אפשר היה לפספס אותי, בלטתי בתוך ההמון.
כשרק התחיל פרק הרוק'נרול בחיי, אחת המטרות החשובות ביותר שהצבתי לעצמי הייתה ליצור לי תדמית אישית.
חזוּת, כמו שאומרים אצלנו.
החזות קבעה הכול.
מעיל עור שחור, מכנסי ג'ינס צרים שחורים, נעלי צבא גבוהות, תסרוקת בסגנון "הִפציצו אותנו — ניסיתי להימלט, דפקתי ברקס עם הראש" ומשקפי שמש שחורים בכל עונות השנה — כל אלה היו מדי חובה לכל רוקר המכבד את עצמו.
מושא גאוותי העיקרי היה זוג משקפי אופנוענים שחורים מימי מלחמת העולם השנייה.
וזה סיפורם:
אחרי שהפכתי את הבית בחיפוש אחר ביגוד הולם, הגיע תור דירותיהם של סבתות, דודות וחברים שלי הרחוקים מהרוק'נרול, כלומר, אלה שיסכימו למסור לי סמרטוטים ישנים שלאף אחד אין צורך בהם.
לסוֹפָה, סבתי מצד אבי, היה בּוֹיְדֶם גדול יחסית.
פעם אחת היא פלטה בטעות, ואחר כך הצטערה על פליטת הפה הזאת לא מעט, ששמור בו שלל רב שסבא מַטְבֵיי הביא מהמלחמה.
"הוא הרי השתתף במערכה על ברלין," חשבתי.
"אמורים להיות שם הרבה דברים מעניינים".
אמרתי — ביצעתי.
טיפסתי אל הבוידם מלווה בזעקות השבר של סוֹפָה.
"יהלומים אינספור במערות האבן".
אכן, מצאתי שם מטמון אמיתי.
כובעים וכומתות ומעיל צמר וחליפת משי לבנה ומעיל של חיילים וז'קט צבאי א-לה-סטאלין, אי-אפשר למנות את הכול.
אבל התגלית החשובה ביותר הייתה משקפי שמש כהים.
משקפיים אמיתיים שהיו בשימוש בחיל הרגלים הממונע של הגרמנים — כל כך גדולים עד שהם כיסו לגמרי את העיניים, גם מהצדדים, עם עדשות כהות מאוד.
המשקפיים האלה היו אוצר בלום:
לאף אחד לא היו כאלה והם היו מגניבים פחד.
כשהלכתי איתם ברחוב, עטויה כולי עור שחור, עם קצות שיער כהים וזקורים, ההמונים נפוצו לכל עבר.
אבל האסון לא בושש לבוא.
המשקפיים נשמטו לי מהידיים ואחת העדשות נסדקה.
מוכת יגון נסעתי למרינה וגְּלֶבּ, אנשי סודי וחבריי הטובים ביותר, כדי לכבד את זכר הקוּליוּת המטורפת שלי שלא עלה בידי לבסס.
שתִינו, כיבדנו.
גלב חכך בדעתו כדקה, לקח סלוטייפ לבן, דביק כזה, שתמיד השאיר סימני דבק על הידיים, והדביק את העדשה הסדוקה, אלכסון על אלכסון.
זה אמנם פגע מאוד בראייה, אבל הוסיף לתדמית שלי רכיבים הכרחיים של סכנה והרפתקנות.
לא זאת בלבד שכולם ברחו ממני — כעת גם פינו לי מקום בתחבורה הציבורית.
אף אחד לא התווכח איתי, כרטיסנים במטרו ומנקות בחנויות לא צעקו עלי, אף אחד לא נזף בי.
מנאייקים כן.
הם עצרו אותי מדי פעם וביקשו שאציג תעודה מזהה.
במקרים כאלה הסרתי את המשקפיים, שלפתי את הדרכון ושוחחתי איתם בקול של ילדה אינטליגנטית ומחונכת מבית טוב.
והם תמיד הניחו לי.
מצִדי היה זה, כמובן, ביטוי של קונפורמיזם, ואחדים מחבריי גערו בי על כך.
"איזו מין מחאה זאת," אמרו לי, "אם את מסתובבת עם דרכון ומציגה את האישור למגורי קבע במוסקבה לכל דורש?"
אבל מצד שני, מה נשאר לעשות, לקבל אַלָּה בראש בכל פעם שמבקשים ממך להציג תעודה מזהה?
ובכל זאת, למרות ההארדקוֹריוּת שלי, הרגשתי שחסר לי איזה פרט זניח שבזכותו תהיה ההופעה שלי בלתי ניתנת לחיקוי.
מין משיכת מכחול אחרונה.
מזה זמן רב, אולי שנה, אספתי סמלים בנושאים סובייטיים.
התמחיתי בעיקר בסמלונים של לנין.
כמה לנינים היו לי!
לנין-פרח, לנין-כפתור, לנין-סיכת ראש (מַכְבֵּנָה ועליה ראש פצפון של לנין), לנין בצורת משולש, ריבוע, מעוין, כדור — אינספור סמלונים.
נוסף ללֶנִינִים, נורא אהבתי מדליות בנושאי קומוניזם.
המדליות האלה נהפכו לתחום המומחיות שלי.
מבין כולן, הכי הורסים היו הגַגארִינִים.
על הסרט הקטן נכתב "הקוֹסמוֹנָאוּט הראשון בעולם" ועל המדליה עצמה התנדנד לו גַגארִין מחויך בקסדת חלל.
מושלם!
היו לי לפחות עשרים גגארינים כאלה.
פשוט לא יכולתי להתאפק וקניתי כל מה שהיה בחנות.
מאוחר יותר הענקתי אותם לחברים, ובכלל, למצטיינים במערכה.
תליתי את המדליות האלה על החזה, כחמש-שש — אחת יותר ממספר עיטורי הגבורה של בּרֶז'ניֵיב.
טוב, נו, היו עוד כמה סיכות-לֶנינים פה ושם להגברת הרושם ודיוקן ענקי של ב.ג, שהיה תלוי לי על החזה כמו צלב.
בערב ה-4 במאי מצאתי את עצמי במצב מעט מורכב.
תכננתי ללכת להופעה של להקת פאנק, שהייתה אמורה להתאסף בה כל סצנת הפאנק של מוסקבה, ולכן היה עלי להיראות בהתאם.
אבל קבעתי להיפגש שם עם גְרוֹמוֹב — אחד מעיתונאי הרוק המובילים במדינה, עורך המגזין המחתרתי גוֹנזוֹ, המקבילה הרוסית שלנו לרולינג סטון.
והרי חלמתי להיות עיתונאית רוק.
הרעיון הזה רדף אותי, לכן היה חשוב שאעשה עליו את הרושם הנכון.
תוך כדי הכנות לפגישה החשובה הסתובבתי שעות מול הראי.
בסך הכל, הייתי מרוצה מהמראה שלי.
היה לי ספק רק בקשר לאיקונה של גְרֶבֶּנְשְׁצִ'יקוֹב הצלוב, שהייתה תלויה לי על החזה.
פאנקיסטים ודאי לא יראו את זה בעין יפה, אבל הם לא מעניינים אותי, אני עושה ולובשת מה שאני רוצה.
גרומוב, לעומת זאת, עלול לחשוב שאני איזו ילדה קטנה ומפגרת, עוד מעריצה מנוזלת של ב.ג, ולא להתייחס אלי ברצינות.
לכן ענדתי והסרתי את הדיוקן, ושוב ענדתי והסרתי.
בסופו של דבר החלטתי לענוד אותו, ואז — תלוי במצב הרוח.
במקרה הצורך, אסיר אותו מהר-מהר לפני הפגישה.
נפגשנו על הרציף.
התברר שגרומוב הוא בחור גבוה מאוד ומגודל שיער — רעמת שיער בצבע קש וזקן ג'ינג'י עבות.
השיער התבדר ברוח, הזקן הזדקר והפה האדום חייך בתאוותנות.
זגוגיות משקפיו היו אולי בגון האפר ומלופפות בחוט ברזל, אבל שם, בגובה מטר תשעים בערך, היה קשה להבחין בכל אלה.
ואני עוד דמיינתי לעצמי שנהיה אחים למשקפיים שבורים.
מתלבש נורמלי כזה, שום דבר פרובוקטיבי.
אבל הוא, מצדו, היה המום.
הלסת פשוט נשמטה לו, והוא הביט בי כמה שניות בלי שיהיה לו מושג מה לומר.
התענגתי על הרושם שהצלחתי ליצור, זה אף פעם לא נמאס עלי.
לפי הקול ואופן הדיבור שלי הוא ממש לא ציפה לפגוש יצור כמוני, שכולם נָסים מפניו.
"כן, אני רואה שהמשקפיים שלך אכן, הממ… שבורים.
איך את רואה משהו דרכם?" שאל גרומוב בנימה די אירונית.
"עדשה אחת מודבקת בפלסטר, את השנייה מכסה השיער…" "כשמאבדים את הראייה, מתחדדים איברי חישה אחרים.
חוץ מזה, אני בכל זאת מצליחה לראות משהו." עניתי.
כבר עלינו במדרגות הנעות.
כולם נעצו בנו מבטים.
היה נדמה לי שלא נוח לו.
"כבר ערב, חשוך.
את לא רוצה להסיר את המשקפיים?"
"ממש לא, אני לא נפרדת מהם.
אני אפילו ישנה בהם."
"נו, איך שבא לך.
אבל את גרבנשׁצ'יקוב הייתי ממליץ לך להוריד.
הסצנה לא תבין אותך, יש להם אלילים אחרים.
ובכלל, הוא לא ממש משתלב בהופעה שלך.
לא מתאים סגנונית."
אוי, לעזאזל, חשבתי, שכחתְ להוריד את זה, חתיכת מפגרת!
עכשיו גם הוא יחשוב שאת סתומה וגם הפאנקיסטים ייטפלו אלייך.
אבל לא רציתי להפגין חולשה, ולכן ב.ג.
נשאר תלוי לי על הצוואר כמו שַׁלְשֶׁלֶת.
בכניסה לגוֹרְבּוּשְׁקָה התאספו פאנקיסטים.
אלה היו כבדים על אמת:
מוהיקנים ססגוניים, קעקועים, נזמים.
ואיזו חזוּת!
וכל זה בלב לִבָּהּ של רוסיה הסובייטית.
לא מבינה איך הם הצליחו להגיע לכאן, הרי בדרך כלל כל מי שלובש ג'ינס קרוע ותספורת מוהיקן מעטרת את ראשו, המנאייקים שולפים אותו מתוך ההמון, מביאים אותו במיידי לתחנה ושם מפוצצים לו את הצורה ואחר כך משליכים אותו לתאי מעצר.
הגענו לשם לפני הזמן, כיוון שלגרומוב היה קשר כלשהו לארגון הפסטיבל הפאנקיסטי, ומיד פנינו אל אחורי הקלעים.
הייתה תחושה כאילו עשיתי קפיצה בזמן ובמרחב ולפתע פתאום מצאתי את עצמי בלונדון, בשנת 77' בערך.
המוזיקאים — מגודלי שיער וגלוחי ראש, לבושים בג'ינס ובבגדי עור, עם פירסינג, שיכורים עד אחרון הנוכחים, עם גיטרות, מקלות תופים ומיקרופונים — זרמו מחדר הלבשה אחד לשני.
היו סביבם המון נשים:
ילדות של ממש ומבוגרות יותר, מאופרות, מבושמות ומשולהבות.
גרומוב הציג אותי לאי-אלו אנשים:
"נא להכיר.
זאת אליסה ברבור-לבן — עיתונאית מתחילה."
הוא רכן אלי ולחש על אוזני בחיוך זחוח:
"כך נראה לי הרבה יותר טוב.
הרי את זקוקה לשם בדוי שנשאר בתודעה.
חוץ מזה, בּלנק ברוסית זה לבן.
מתאים לך."
הפניתי אליו מבט משתאה:
לא יודעת מה הוא חשב לעצמו — לברבור לבן לא הייתי דומה בכלל.
אבל כבר לא עניינתי את גרומוב.
בחור כבן 25, גבוה ורזה כמו מקל, עם שיער שחור וארוך, הסיח את דעתו.
"הו, זה הצייר שלנו.
אני זקוק לו מאוד.
סָשָׁה, חכה!" ובן הלוויה שלי נעלם משדה הראייה.
זמן מה נשארתי לעמוד באותו מקום, עד שהבנתי שגרומוב ודאי פנה לעיסוקיו כמארגן ואצטרך להסתדר כאן בכוחות עצמי.
הלהקות הסיביריות עשו כמיטב יכולתן, אבל הן ניגנו גרוע והטקסטים היו קשים לפענוח.
הדציבלים והטסטוסטרון, לעומת זאת, הרקיעו שחקים, ניבולי הפה ניגרו מן הבמה בשטף מתמשך ונטעו שמחה בלבבות שלנו, שקפאו בקור הסובייטי.
במתחם שעל יד הבמה ניהלו פאנקיסטים מתודלקים בבירה קרבות אכזריים.
אחרי ההופעה עמדתי נבוכה ליד היציאה, ולא ידעתי מה עלי לעשות:
ללכת לבד אל המטרו, לחכות כאן לגרומוב או לחפש אותו מאחורי הקלעים?
אבל אז הוא צץ פתאום מאחורי גבי.
"נו, איך היה לך?" שאל.
"הם בוסריים כאלה.
לנגן כמו שצריך הם לא יודעים והמילים ברובן מפגרות לגמרי," עניתי, שוקלת בקפדנות את המילים:
הלוא אני עיתונאית רוק, גם אם בתחילת הדרך.
"וחוץ מזה, הלהיט העיקרי שלהם — 'אצל סבתא':
'איזה סבתא יש לנו, סבתאל'ה פצצות/ היא תכין לנו דייסה/ ותרד למציצות.' מה זה השטויות האלה?
לא מדברים ככה.
או שהיא יורדת, או שהיא מוצצת."
אלוהים!
הרי זאת ברית המועצות, שנת 88', סביבנו — ממלכת ההתחסדות והפוריטניות.
אני בת 18 ועדיין בתולה.
מעולם לא הוצאתי מילים כאלה מהפה, והנה עכשיו אני מדברת על זה בניחותא עם גבר זר כמעט לחלוטין, שמבוגר ממני בעשר שנים ויותר!
אבל נדמה לי שהצלחתי להרשים אותו בתחכום ובנונשלנטיות שלי:
אני רואה שהוא מלכסן אלי מבטים מסוקרנים.
"כן, הם פישלו קצת בקטע של השפה הרוסית.
אבל הרי הם פאנקיסטים, העיקר — ההבעה.
את אוהבת מוזיקת פאנק?
מה בכלל את שומעת?
חוץ מ'אקווריום', כמובן…" "'אקווריום' זו בכלל לא הלהקה המועדפת עלי.
אני הכי אוהבת את 'צלילֵי מוּ'!
פֶּטְיָה — גאון!!!
הייתי בכל ההופעות שלהם בשנה האחרונה."
"אז למה את סוחבת על עצמך את גרבנשצ'יקוב ולא את מָמוֹנוֹב?"
"קודם כל, אין לי תמונה של ממונוב, וחוץ מזה, אף אחד לא מכיר אותו.
את ב.ג, לעומת זאת, כולם מכירים ולכן נורא כועסים כשרואים אותו.
ואם הייתי תולה על עצמי את ממונוב, היו מתחילים לשאול שאלות כמו 'מי זה הבחור הזה?' אתה מבין?
כל הרושם ייעלם."
גרומוב פרץ בצחוק.
"רושם… את פשוט בת טיפש-עשרה, שצווחת ומשתינה במכנסיים למראה האליל שלה.
אתן ממש מתחרפנות מגרבנשצ'יקוב או מִצוֹי.
למרות שאני לא מבטל את חשיבות היצירות המוקדמות שלהם ולא ממעיט בהשפעתם על הרוק שלנו."
"אתה לא מבין כלום.
צוֹי — הוא כזה…" "ברור שאני לא מבין.
האשכים מפריעים לי.
יש לו כריזמה מינית חזקה שפועלת על השחלות שלך, או איפה שההורמונים מיוצרים אצלכן.
למוזיקה עצמה, לאמצעי הביטוי האמיתיים, כל הפוזה הזאת של 'אחרון הגיבורים' בכלל לא שייכת."
"גם בהופעות של ה'ביטלס' או ה'רולינג סטונז' הבנות צווחו ומיררו בבכי, אבל זה לא מפריע להן להיות להקות על."
"כן, אבל אלה וגם אלה כל כך מאסו ברעש הזה, שהן זנחו את ההופעות והסתגרו באולפנים, להקליט אלבומים.
צוי, לעומת זאת, נהנה מכל ההיסטריה…" באותו זמן כבר הלכנו לכיוון הבית שלו כדי להאזין לתקליטים סופר-חשובים כלשהם, שבלי להכיר אותם אי-אפשר אפילו לחשוב על כתיבה על רוק.
הזעפתי פנים והשתתקתי.
למרות כל מאמציי להיראות רצינית וקוּלית, למרות כל התובנות בקשר למין אוראלי, כינו אותי ילדה קטנה ובורה, ועוד האשימו אותי בכך שיש לי חצוצרות.
גרומוב הביט בי וצחק.
"אוהו, עשית פרצוף.
כמו תינוקת… בואי נוריד את המשקפיים, כי אבא שלי בבית.
הוא פרופסור, את יודעת, מרצה לאסתטיקה של העת העתיקה — הוא עלול להיבהל."
הוא רכן, הושיט את ידו והסיר את משקפיי, הסיט לי את השיער מהפנים.
"משב רוח מן השדות… רעננות…" הוא התכופף אלי ושאף את האוויר מלוא אפו.
"חכי, איזה ריח זה?
פרחי בר.
איך בּוּנִין כתב?
'… הֵם מְנַשְּׁבִים בְּיִפְעָה מְבֻיֶּשֶׁת/ לַמַּבָּט וְלַלֵּב יְקָרִים/ שִׂיחָתָם עַל יָמִים נִשְׁכָּחִים מְלַחֶשֶׁת/ יָמִים בְּהִירִים."
* אבא-פרופסור בכלל לא הופתע מכך, שבשתים-עשרה בלילה בנו הביא הביתה בחורה לא מוכרת.
גרומוב השאיר אותי איתו אחד על אחד בזמן שהוא סידר במהירות את חדרו, ודווקא ניהלנו שיחה נעימה מאוד.
הוא היה מלא חן, חן של איזה סדר ישן.
אחר כך האזנתי ל"פינק פלויד" ול"טי רקס" שהתנגנו בטייפ סלילים ישן.
כל האלבומים היו על סליל מגנטי, וכדי להכניסם לתוך המכשיר נדרשו לא מעט ידע ומיומנות.
זה היה ריטואל שלם, פולחן דתי.
איבדתי את תחושת הזמן.
גבר בוגר, סמכות של ממש, ואפילו אפשר לומר — אגדה בתחומו, שוחח איתי בגובה העיניים.
היה לו מגזין משלו — אנדרגראונדי, הוא ארגן פסטיבלי רוק מחתרתיים, נלקח למשטרה, הק.ג.ב.
חיפשו אחריו.
הוא אמר שאני דומה לברבור ושיש לי ריח של סיגליות, זכריות, או עוד פרחי שדה כלשהם.
הוא דִקלם בעל פה את בּונין ואת סיד בּארֶט.
הטלפון שלו צלצל בלי הפסקה, אבל הוא אמר לכולם שהוא עסוק ולא יכול לדבר וחזר אלי.
ראשי הסתחרר… "איך תגיעי הביתה?
כבר מאוחר.
המטרו לא פועל," שאל אותי גרומוב פתאום.
"אוי, כבר שתיים!" נזכרתי באימה שלא טלפנתי הביתה ולא הודעתי לאמא שלי שאתעכב.
היא ידעה שנסעתי — עם כל החזות שלי — להופעת רוק, והנה כבר לילה ואני אינני.
אמא ודאי ערה, יוצאת מדעתה, חושבת שנלקחתי לתחנת משטרה.
אבל לטלפן אליה?
בנוכחותו?
להראות לו שאני אדם לא עצמאי שצריך לתת דין וחשבון להורים שלו?
בשום אופן!
"תישארי אצלי?" שאל גרומוב בנימה אגבית.
"אציע לך סדינים על הספה."
"לא לא, אסע הביתה.
במונית."
"איפה את גרה?"
"כיכר השער האדום, ברחוב סְטָרוֹבַּסמָנָיָה."
"ממש במרכז?
מכאן זה יעלה לך לא פחות מעשרה רובלים."
"לא נורא.
יש לי כסף."
"טוב, איך שבא לך.
אני אלווה אותך."