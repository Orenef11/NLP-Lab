ונידבת לאישה שלי רק שמץ מחייך, וכשהיא חזרה היא כבר לא היתה אישה של אף אחד.
(לאונרד כהן, "Famous Blue Raincoat") בתוך קרוואן אבוד במדבר, גבר מחזיק בידיו מכתב.
מבטו נעוץ בחתימה:
"בברכה, ל' כ'".
היא נראית כמו חתימה של מכתב עסקי.
הוא קרא את המכתב בבת אחת, ואחרי כל כך הרבה משפטים החלטיים, מכוונים, שנועדו לסתור חיים שלמים, מה שהכי הפתיע אותו היה זה:
"בברכה, ל' כ'".
סטרילי.
לא-אישי כמו גזר דין מוות בפיו של שופט.
החתימה עומדת בניגוד אכזרי לנימה של המכתב עצמו, וגם כך, הוא לא רואה בה שמץ של אירוניה.
נדמה כאילו הוא חזר בו ברגע האחרון.
ל' כ' נבהל, או משקר.
ל' כ' עדיין כותב במכונת כתיבה והוא עושה זאת בגמלוניות.
יש מחיקות ואותיות שעולות אלו על אלו.
הנייר עבה, ויעידו על כך לא רק הדיו, אלא גם התלמים שהותירו המקשים כשפגעו במצע הרך.
הוא מעביר את כרית אצבעו על המשפטים והוא חש את בליטת המילים כמו בליטתו של קעקוע חדש.
מה אני עושה עם זה, הוא שואל את עצמו בקול רם.
הוא צריך להיפטר מהמסמך לפני שאשתו תחזור, אבל אין אח שאפשר לשרוף בו את המכתב;
וממילא אין אפילו פח אשפה.
במרחק מאה מטרים מהקרוואן מצטברים גושי אדמה וחצץ סביב פרויקט של בית שנועד שיזדקנו בו הרחק מן העולם.
בינתיים הם משתמשים באזור כמזבלה.
הם מסתירים את הזבל שלהם בתוך האשפה שמייצרים הפועלים, וכך הם נפטרים ממנו.
אמילי לא רוצה שהמכונית תסריח.
היא נסעה כבר לפני שלוש שעות לעיירה לקנות אוכל.
כשהם יחד בקרוואן המחסור במרחב מחייה בלתי נסבל, והוא רק רוצה שהיא תתפוגג.
אבל אז הוא מרגיש בודד.
הוא מביט בנוף והוא מספר לעצמו שהנקודה הרחוקה ביותר, אותו קו מושלם שבו עיניו רושמות את האינסוף, הוא קו האופק.
כשהוא נזכר שזה בלתי אפשרי, משתלטת עליו נוסטלגיה מוחלטת.
אבל האמת היא שהוא ראה את הים הפתוח רק ארבע או חמש פעמים בחיים.
הכמיהה הזו לא יכולה להיות אלא תעתוע;
אחד מרבים שהשעמום והצמא יוצרים לעיתים קרובות.
שכן מאז שעברו למדבר הוא מתייבש בקלות.
זה לא שחסרים מים;
הוא פשוט שוכח לשתות.
כאילו המנגנון שמתריע על הצורך הגופני הזה התקלקל.
הוא לא מרגיש שהפה שלו יבש, שהרוק שלו דביק, את ההתכווצויות בבטנו;
לא.
הוא נזכר שכבר עברו יותר משלושים שעות בלי ששתה רק כשכבר מאוחר מדי למנוע את התערפלות הראייה ואת הזיעה הקרה המתגלגלת על מצחו, שניות מועטות לפני ההתעלפות.
אמילי כיוונה את השעון המעורר שיצלצל כל שעתיים ויזכיר לו שהוא עדיין חי, ושלעת עתה הוא עדיין מחויב לתחזוקה ביולוגית מסוימת.
הצלצול מתכתי ומזכיר את הפעמונים הקטנים שהאדונים משתמשים בהם כדי לקרוא למשרתים בסרטים תקופתיים.
וזה הצליל שקוטע אותו רגע לפני שהוא מתחיל קריאה נוספת של המכתב.
הוא מציית, ובפעם הראשונה זה שעות הוא מניח את דף הנייר על השולחן ופונה למטבח.
כשהוא קם, הוא מבחין בתנועה בקפלים שמכסים את הספה הנפתחת ומגיעים עד לרצפה.
זאת לא הפעם הראשונה שנכנסים מזיקים.
לפני כמה שבועות הם מצאו שרידי הפרשות זעירות בתוך הארון שבו הם מאחסנים קופסאות שימורים.
הם הציבו מלכודות עם רעל נגד מכרסמים, וכעבור כמה ימים אותת להם ריח עז של בשר מרקיב על גוויית אופוסום שנלכד מתחת לכיור.
הראש המחודד של החיה קפא בארשת של כאב מעורר רחמים שיכולה לעורר בחילה, אבל לא אשמה או רוך.
הוא הניח לאמילי לפנות את השרידים.
הם חיטאו את האזור במוצרי ניקוי תעשייתיים, אבל גם היום, אם הוא מתאמץ, הוא עדיין יכול להבחין בניחוח מתקתק שמרחף במטבח והופך לא נעים רק כשהוא נזכר מאיפה הוא נובע.
בדל של מחשבה ילדותית לוחש לו:
"האופוסום הגיע לנקום", ובחשש הוא לוקח מטאטא.
הוא מתרחק מהספה ככל שמאפשר לו אורכו של המקל, ומכניס את המטאטא מתחת לספה.
הוא מבצע טאטוא מהיר מצד לצד ודבר לא קורה.
הוא מחכה כמה רגעים ומתקרב מעט, דוחף את ראש המטאטא עד הסוף.
הוא חוזר על התנועה מצד לצד, ובמרכז הוא נתקל במכשול.
מוחו מעבד את הצליל, כמו של רעשן, עוד לפני שהוא קולט אותו באופן מודע.
הוא זורק את המטאטא על הרצפה ונסוג בקפיצה, בדיוק בזמן כדי לחמוק מתקיפת הנחש שהגיח מבין קפלי הספה בתנועה תיאטרלית, כאילו מדובר במסך של במה.
שניהם קופאים בתנוחה זהה, הגוף ללא ניע, הראש זקוף במיוחד, הצוואר מתוח.
בפיגור מסוים הוא נותן לצווחה להימלט מפיו, צווחה שהוא אינו מזהה כשלו;
אילו שמע אותו מישהו מבחוץ היה חושב שזו צווחתה של אישה, הצווחה של אמילי, רק שהיא לא הייתה צווחת בגלל דבר כזה.
בכל מקרה, נדמה שהצליל יעיל, כי כשבעל החיים שומע אותו הוא מתפתל סביב עצמו, יוצר את צורת האות S ונסוג.
הוא רוצה לברוח משם, אבל משהו בַּצורות המעוינות שמקשטות את הקשקשים שלו מהפנט ומונע ממנו להתיק את מבטו.
הוא מרגיש כאילו הוא מתבונן בציור פוינטליסטי, אבל הוא לא מסוגל להתנתק מהפרטים כדי לראות את התמונה הכוללת.
הוא חושב על דרך לנטוש את הקרוואן בלי להתקרב לזוחל וגם לא להפנות אליו את גבו.
הוא מטפס באטיות רבה על כיסא, ובגובה הוא מרגיש בטוח יותר.
הדבר הכי טוב יהיה לברוח בלי לדרוך שוב על הרצפה.
הוא מטפס על השולחן של פינת האוכל ומשם הוא מגיע למשטח העבודה במטבח, שסמוך לחלון הרחב ביותר של הבית הנייד שלו.
כל תנועה הרחיקה אותו מהנחש שלא הגיב.
עכשיו עליו לנתק את מבטו כדי להשתלשל החוצה, ובמהלך הרגעים האלו הוא ירגיש נמלול קר בגבו.
כאילו ננעצו בו מחטים דקיקות וקפואות, או כאילו רעל פילס דרך בגופו.
ברגע שהוא נוחת בחול התחושה נעלמת.
הוא נושם בחזקה דרך הפה וגרונו צורב.
הוא לא מבין למה לבו נעתק דווקא עכשיו כשהכול עבר, באפקט מושהה.
עוברות כמה שניות עד שנשימתו חוזרת אליו, עד שהדופק מאט והוא נעשה מודע לחלוטין למרחבי החול האדמדם המקיפים אותו.
בפעם הראשונה הוא נראה לו מסוכן.
הדממה של המדבר היא תחפושת, מראית עין שמאחוריה מסתתר מארג פרהיסטורי של מנהרות עמוסות במזיקים, הוא חושב.
הוא מנגב את הזיעה בשרוול חולצתו ונזכר שבניו יורק חורף עכשיו;
נכון יותר, הוא נזכר שקרא במכתב של ל' כ' שבניו יורק חורף עכשיו.
מאז שעברו דירה הוא בקושי שם לב לחלוף הזמן.
הפועלים, שלא עובדים בימי ראשון, מזכירים לו בהיעדרם שהשבועות חולפים, אבל הספר שלו מתקדם באטיות רבה כל כך שהדפים הנערמים על שולחן העבודה שלו היו יכולים להעיד על כך שהכול מסביבו מושהה.
בשעה שקרא "בברכה, ל' כ'" הוא תהה אם ג'יין הייתה אוהבת את המקום הזה, ומיד החליט שמוטב לא לחשוב על זה (עליה), כי אם יש משהו שהוא עושה באמצע המדבר זה ללמוד איך לא לחשוב.
הלוואי שהיו עליו הסיגריות, זה כן.
הלוואי שהיה לו אומץ להיכנס לקחת אותן.
הוא מתקרב לעקבות הגלגלים שהותירה אמילי עם הלנדרובר שלה, והוא מתיישב על הרצפה, כמו ניצול ספינה טרופה, בלי שיהיה לו מה לעשות מלבד לחכות להצלה.
כבר מתחיל לרדת הערב והשקיעה אדומה כמו האדמה כשהוא שומע את קול המנוע מרחוק.
הוא חשב שהדבר הסביר ביותר יהיה להעביר את הלילה במוטל של העיירה.
בבוקר הם יזמינו לוכד שיטפל במצב.
אמילי מחנה את המכונית לצדו ומעלה עננת אבק שמלכלכת אותו מכף רגל ועד ראש.
היא יוצאת מהמכונית וצוחקת, מבקשת ממנו שייקח את השקיות שבתא המטען.
היא הולכת בהחלטיות לעבר הקרוואן והוא צריך לרוץ מאחוריה.
הוא מסביר לה מה קרה כשהוא מתאמץ להישאר רגוע, מסתיר את הפחד, כי נמאס לו שהיא לועגת לו.
כשהם גרו בניו יורק היא מעולם לא הזכירה את ילדותה שעברה עליה בחווה בטקסס.
עכשיו זה הנשק הסודי שלה, סיבה לסרקזם שבה היא מקבלת את כל חולשותיו:
הקרום הסמיך שהוא מסיר בגועל מהחלב שזה עתה נחלב;
גמלוניותו במתן הוראות לפועלים שנוהגים בו כבאידיוט שרק מתחנן שישדדו אותו.
וכמובן, הפחד שלו מבעלי חיים, לאו דווקא המסוכנים:
כלב הדוגו הענקי של מנהל העבודה, העדרים שלעתים חוסמים את הדרכים, הקרציות שראשיהן השחורים מתנפחים מדם והוא מבלבל בינן לבין נקודות חן.
כל מה שהוא עושה, אומר, או לא יודע בסביבת מגוריו החדשה משמש עבורה תירוץ לנקמה על חיים מלאי תסביכים.
כי היא מעולם לא הרגישה בנוח בתוך מעגל החברים שלו.
הרגיזו אותה בעיקר אותן מסיבות בבית של ל' כ' וג'יין שאליהן הגיעו סופרים ואמנים עם הבדיחות הבלתי מובנות שלהם ושאלותיהם הקנטרניות.
ואת, אמילי, מה את עושה?
אמילי עבדה בבית דפוס.
אמילי לא ידעה שום דבר על ספרים, ולא על מוזיקה, ולא על הרומן בין בעלה למארחת של המסיבה.
היא אף פעם לא ידעה כלום.
עכשיו היא קובעת שהצעתו להעביר את הלילה בחוץ מגוחכת.
כל האוכל שהיא קנתה יתקלקל אם לא ייכנס בקרוב למקרר.
הוא מבחין באישוניה הרחבים וכבר יודע מה יקרה:
היא החליטה שהיא תטפל בנחש בעצמה.
"תתאר לי אותו", היא דורשת, אבל הפחד והגועל ערפלו את זיכרונו.
צבע?
ראש שטוח?
הזנב שלו נגמר בקצה נוקשה?
הוא זכר רק אפקט הכתמים בעלי צורת היהלום שעל גבו.
אמילי נושפת וחוזרת למכונית.
היא מוציאה מתא הכפפות אקדח קטן של שישה מילימטרים שקנתה רק אחרי שעזבה את ניו יורק.
הוא קל מאוד, והיא למדה לשלוט בו לא רע כשירתה על קופסאות שימורים באמצע המדבר.
הגינה האחורית שלה, כמו שהיא אומרת, היא מטווח אידיאלי.
"תעזור לי למצוא מקל", היא מצווה.
הוא לא מנסה לעצור בעדה, כי הוא יודע שזה יהיה לשווא.
גם אין לו כל כוונה להיכנס לקרוואן מאחוריה.
"אם את עושה את זה, תעשי את זה לבד".
אשתו מביטה בו בבוז ומהנהנת.
"מרגע שהגענו הנה עשיתי הכול לבד".
הם מתקרבים לאתר הבנייה, מחטטים בתוך הפסולת ומוצאים קרש צר שנעוצים בו מסמרים.
אמילי מבקשת ממנו שיחכה במכונית עם מנוע פועל, למקרה שיצטרכו לטוס לבית החולים הקרוב.
הוא מביט בה מבעד למראה הקדמית, המקל בידה השמאלית, האקדח בימנית.
הוא מרגיש מושפל כל כך עד שמתחשק לו לבכות.
דמותה של אשתו המתרחקת מעלה בזיכרונו את דמותה של אשתו של ל' כ' מתרחקת, לא במדבר, אלא בתחנת הרכבת ובזמן עבר שכבר הופך עבורו לפרהיסטורי, ממש חיים אחרים.
זאת הייתה הדרך היחידה לשכוח את ג'יין:
לעבור למערכת אקולוגית שונה, כמו זן בסכנת הכחדה.
במכתב ל' כ' מכיר באומץ שלו.
באומץ שבגללו ברח.
זה פרדוקס חדש בטקסט של חברו הוותיק שבלי משים סותר את עצמו יותר מכל טקסט אחר שלו.
נדמה שאפילו המחיקות, האותיות שעולות אלו על אלו, נובעות מבלגאן מבני אחד.
"בברכה, ל' כ'".
הוא נשכב במושב, עוצם את עיניו ומקשיב לקצב השניות של שעון היד שלו, שנשמע בבירור בדממה שסובבת אותם.
הוא מתחיל לספור.
הוא מונה שלוש מאות ארבעים ותשע נקישות מחוג ונשמעת ירייה.
הוא יוצא מהמכונית, רץ לדלת הקרוואן ומרגיש באזור הגרגרת מחנק שלא מאפשר לו לבלוע.
סביר להניח שהוא שוב מתייבש.
הוא יורק מלוא הפה רוק סמיך על החול וצועק את שמה של אמילי.
אף על פי שהוא לא מקבל תשובה, הוא שומע את עקבי מגפיה דורכים בחזקה על רצפת הקרוואן והוא נושם בהקלה.
היא פותחת את הדלת בעזרת הרגל.
הבעיטה כה חזקה שציפוי הפח נחבט כנגד המשקוף כמה וכמה פעמים;
הוא מתנפנף.
היא לא השתמשה בידיה כיוון שהן לא פנויות.
באחת היא נושאת את גווייתו של הנחש, נטול ראש:
מטר וחצי של פסיפס קשקשים שמסתיים בגדם.
בשנייה היא אוחזת במכתב של ל' כ', מקומט ומוכתם בדם.
היא נראית כמו הייצוג האלגורי של רעיון מופשט שהוא לא מצליח לזהות, קפואה על הסף, ללא ניע ובלי לומר מילה, מחכה שיפענחו אותה.
הוא מרגיש כאילו משהו קשה מאוד היכה במצחו.
"איך יכולתי לשכוח אותו.
איך יכולתי לשכוח שהמכתב היה פתוח על השולחן." הוא לא מצליח להישיר אליה את מבטו והוא מרכין את הראש, מבויש.
הוא חושב שלעולם לא תפסיק להפתיע אותו הצחיחות של האדמה שכבר הספיקה לבלוע לחלוטין את הרוק שירק זה עתה.
בקרוב הוא יבלע גם את שובל הדם שמותירה גופתו המושחתת של נחש הפעמונים.תחילה ירק, אחר כך פלט את שארית העשן שהחזיק בריאותיו ולבסוף הצליף באצבעותיו והשליך למים את בדל הסיגריה הקטן.
הצריבה שחש באצבעותיו החזירה אותו למציאות, ועם השיבה לעולמם הכאוב של החיים חשב כמה היה רוצה לדעת מדוע באמת הוא עומד שם, מול הים, מוכן לצאת אל העבר במסע שאין לחזות את סופו.
אז החל להשתכנע שרבות מהשאלות שישאל את עצמו מרגע זה לא יזכו לתשובה, אבל נרגע כשנזכר שזה היה גורלן של שאלות רבות אחרות שנגררו לאורך קיומו ולרוחבו, עד שהשלים עם הוודאות האכזרית שייאלץ לחיות עם יותר סימני שאלה מאשר ודאויות, עם יותר אבידות מאשר זכיות.
אולי משום כך שוב איננו שוטר ומיום ליום הוא מאמין בפחות דברים, אמר בליבו וקירב עוד סיגריה אל שפתיו.
הרוח הנעימה שנשבה מכיוון הרציף הקטן היתה ברכה בחום הקיץ, אבל מריו קוֹנדֶה בחר בקטע הקצר של המזח שזכה לצִלן של כמה קזוארינות עתיקות מסיבות שלא היה להן ולא כלום עם השמש ועם החום.
הוא ישב על החומה, רגליו משתלשלות לעבר השונית, והתענג על הרגשת הגאולה מעריצוּת הזמן ועל המחשבה שיוכל לבלות את שארית ימיו בדיוק במקום הזה בלי לעשות כלום, רק להרהר, להיזכר ולהשקיף על הים, הרוגע כל כך.
ואם יעלה בדעתו רעיון טוב כלשהו, אפילו להתחיל לכתוב.
בגן העדן הפרטי שלו הפך קוֹנדֶה את הים, את גליו ואת סאונו, לתפאורה המושלמת לרוחות הרפאים של נפשו ושל זיכרונו העקשני, שביניהם שרד, כמו ניצול נחוש מספינה טובעת, חיזיון מתוק שבו ראה את עצמו חי בבית עץ מול הים, כותב בבקרים, דג ושוחה אחר הצהריים ובלילות מתעלס עם אישה ענוגה ומסעירה, ששׂערה עדיין לח מהמקלחת וריח הסבון הנודף ממנה מתחרה בניחוחות העולים מעורה שהזהיב בשמש.
ואף שחלפו שנים מאז שהמציאות טרפה את חלומו בלהיטות האכזרית שכה אופיינית לה, קוֹנדֶה לא הצליח להבין מדוע עודנו נאחז בחיזיון הזה, שהיה בהתחלה מאוד חי וצילומי, ואילו כעת בקושי הצליח לראות בו אורות והבהובים מעורפלים שמקורם בלוח צבעים אימפרסיוניסטי עלוב.
לכן חדל לתהות על הסיבה למסלולו ביום ההוא אחר הצהריים:
הוא ידע רק שמוחו וגופו תבעו ממנו במפגיע לחזור אל הספינה הקטנה הזאת בקוֹחימַר שעלתה על שרטון בזיכרונותיו.
למעשה הכל התחיל במקום הזה עצמו, מול אותו הים, תחת אותן קזוארינות, שהיו אז צעירות בארבעים שנה, בקרב הריחות האלה שלא סרו מעולם, ביום ההוא בשנת 1960 שהכיר בו את ארנסט המינגוויי.
התאריך המדויק של הפגישה אבד לו, כמו הרבה דברים טובים אחרים בחייו, והוא לא היה בטוח אם היה אז בן חמש או שכבר מלאו לו שש, אף שבתקופה ההיא כבר נהג סבו, רוּפינוֹ אֶל קוֹנדֶה, לקחת אותו למקומות שונים ומשונים, ממכלאות התרנגולים ומסבאות הנמל עד שולחנות הדומינו ואצטדיוני הכדור, אל המקומות החמימים ההם, שכמעט כולם נמחו מעל פני האדמה בשל חוקים ותקנות למיניהם, שקוֹנדֶה למד בהם כמה מהדברים החשובים ביותר שגבר צריך לדעת.
ביום ההוא, שמייד נחקק בזיכרונו לתמיד, צפו בקרבות תרנגולים ברובע גוּאַנַבַּקוֹאָה, וסבו, שניצח כמעט כמו תמיד, החליט בתור פרס לקחת אותו להכיר את היישוב קוֹחימַר, הקרוב להוואנה ובה בעת רחוק ממנה כל כך, כדי שיאכל שם מהגלידות שהוא עמד על כך שהן הטובות ביותר בקובה, שייצר הסיני קַסימירוֹ צ'וֹן במכונות סורבט ישנות, עשויות עץ, תמיד מפירות מקומיים טריים.
קונדה עדיין דימה לזכור את טעמה הדביק של גלידת המַמֵיי* ואת שמחתו למראה תמרוניה של יאכטה יפהפייה עשויה עץ חום, ששתי חכות ענקיות הזדקרו ממנה כלפי השמים ושיוו לה מראה של חרק צף.
אם הזיכרון היה אמיתי, קונדה עקב במבטו אחר היאכטה בעת שזו קרבה לאט אל החוף, עקפה את צי סירות הדיג המתפרקות שעגנו ברציף והטילה עוגן על יד המזח.
אז קפץ גבר אדמוני, בלי חולצה, מהיאכטה אל מזח המלט, כדי לתפוס את החבל שהשליך אליו מהספינה גבר אחר, חבוש כובע לבן מלוכלך.
האדמוני משך בקצה וקירב את היאכטה אל עמוד, ועשה בחבל קשר מושלם.
אולי סבו רופינו אמר לו משהו, אבל עיניו וזיכרונו של קונדה כבר התעכבו על האיש השני, עם הכובע, שמלבד זה הרכיב משקפיים עגולים, ירוקי זגוגית, והיה לו זקן שיבה עבות.
הילד לא גרע ממנו את עיניו בשעה שקפץ מהספינה הנוצצת והתעכב לשוחח עם הגבר האדמוני שחיכה לו על המזח.
קונדה נשאר משוכנע מאז כל חייו שראה כיצד הגברים לוחצים ידיים, ובלי להרפות, מדברים במשך זמן לא מוגדר בזיכרון, אולי דקה ואולי שעה, אך כל הזמן אוחזים ידיים, עד שהגבר הזקן המזוקן חיבק את האחר, ובלי להביט לאחור צעד על המזח לעבר החוף.
הוא דמה מעט לסנטה קלאוס, האיש המזוקן הזה, המלוכלך מעט, שכפות ידיו ורגליו גדולות, שצעד בביטחון אבל הילוכו הסגיר גם עצב.
ואולי זה היה רק רושם סתום, מגנטי ומבשר רע, שכוּון אל עולם הגעגועים שעוד היה צפוי לו, געגועים שהסתתרו בעתיד שהילד לא היה יכול אפילו להעלות בדעתו.
כשעלה האיש בעל הזקָן השׂב במדרגות הבטון ופנה אל המדרכה, הוא נעשה גבוה יותר וקונדה ראה אותו תוחב את כובעו תחת זרועו.
מכיס חולצתו הוציא מסרק פלסטיק קטן והחל לסרק בו את שערו, למשוך אותו לאחור, שוב ושוב, כאילו התעקשות זו נחוצה.
לרגע היה האיש קרוב אל קונדה ואל סבו עד כדי כך שקונדה קלט משב מריחו:
תערובת של זיעה וים, של דלק ודגים, צחנה דוחה ויוקדת.
"הוא מידרדר," לחש סבו, ואף פעם לא נודע לקונדה אם התכוון לאיש או למזג האוויר, שכן בצומת זה של זיכרונו החלו מתערבבים הזיכרון והידע הנרכש, צעידתו של האיש וקול הרעם שנשמע מרחוק, ולפיכך נהג קונדה לקטוע ברגע זה את שחזור פגישתו היחידה עם ארנסט המינגוויי.
"זה חֶמינגוּאֵיי, הסופר האמריקאי," הוסיף סבו כשהאיש עבר הלאה.
"גם הוא אוהב קרבות תרנגולים, אתה יודע...?"
קונדה דימה לזכור, או לפחות אהב לדמות לעצמו, ששמע את ההערה הזאת בעת שצפה בסופר נכנס לקרייזלר שחורה נוצצת שחנתה מעבר לכביש ודרך החלון, בלי להסיר את משקפיו ירוקי הזגוגיות, נופף בידו לשלום, בדיוק לעברם של קונדה וסבו, אף שאולי כיוון את זה מעט הלאה מהם, כלפי הגדה שנשארו בה היאכטה והגבר האדמוני שהתחבק איתו קודם, או הלאה משם, אל המצפה הספרדי שהוקם כנגד חלוף השנים, או אולי אפילו הרבה מעבר לו, אל הזרם הרחוק הגועש של המפרץ שהאיש שהדיף צחנת ים, דגים וזיעה, לא ידע אז שלא ישוב עוד להפליג בו...
אבל הילד כבר לכד את הנפנוף באוויר, ולפני שהמכונית יצאה לדרכה, השיב עליו בידו ובקולו.
"אַדיוֹס, חֶמינגוּאֵיי," צעק, וקיבל כתגובה את חיוכו של האיש.
כעבור שנים, כשגילה את הצורך הכאוב לכתוב והחל לבחור את אליליו הספרותיים, נודע למריו קונדה שההפלגה ההיא היתה הפלגתו האחרונה של המינגוויי בפיסת הים ההיא שאהב יותר מכל מקום אחר בעולם כמעט, והבין שהסופר בוודאי לא נפרד ממנו, חרק זערורי שניצב על המזח בקוחימר, אלא שברגע ההוא אמר שלום לכמה מהדברים החשובים ביותר בחייו.
"רוצה עוד אחד?" שאל מַנוֹלוֹ.
"אהה," ענה קונדה.
"כפול או רגיל?"
"מה נראה לך?"
"קַלַבָּסָה, פעמיים רום כפול," צעק סֶגן מנואל פַּלָסיוֹס תוך הנפת יד אל הברמן, שהחל למזוג את המשקה בלי להוציא את מקטרתו מפיו.
"אֶל טוֹרֶאוֹן" לא היה בר נקי, ובוודאי לא מואר היטב, אבל היה בו רום, ובשעת הצהריים המסנוורת הזאת, שֶׁקט ורק מעט שיכורים, ומשולחנו יכול היה קונדה להוסיף לצפות בים ובאבנים השחוקות של המצפה הקולוניאלי שפונדק הדייגים העתיק הזה חב לו את שמו האבני.* הברמן ניגש לשולחן בלי חיפזון, הניח עליו את הכוסות המלאות, אסף את הריקות בין אצבעותיו מלוכלכות הציפורניים והביט במנולו.
"קַלַבָּסָה תקרא לאמא שלך," אמר לאט.
"לא מזיז לי שאתה שוטר."
"שמע, קלבסה, אל תתחמם," הרגיע אותו מנולו.
"סתם צחקתי איתך."
הברמן העניק לו את המרושע בפרצופיו והתרחק.
קודם כבר נעץ מבט רצחני בקונדה כשזה שאל אותו אם מגישים שם "פָּפָּה המינגוויי", הדאיקירי שנהג לשתות הסופר, שהוכן משתי מנות רום, מיץ לימון, כמה טיפות ליקר מרסקינו, הרבה קרח מרוסק ואפס סוכר.
"הפעם האחרונה שראיתי קרח היתה כשהייתי פינגווין," השיב הברמן.
"ואיך ידעת שאני פה?" שאל קונדה את עמיתו לשעבר אחרי ששתה בלגימה אחת חצי מהמשקה שלו.
"בשביל מה אני שוטר?"
"אל תגנוב את המשפטים שלי, אתה."
"לך הם כבר לא שווים, קונדה...
אתה כבר לא שוטר," חייך הסגן החוקר מנואל פַּלָסיוֹס.
"סתם, לא מצאתי אותך בשום מקום ובגלל שאני מכיר אותך כל כך טוב תיארתי לעצמי שתהיה כאן.
אני לא יודע כמה פעמים סיפרת לי את הסיפור על היום הזה שראית את המינגוויי.
והוא באמת עשה לך שלום או שזאת המצאה שלך?"
"תברר את זה בעצמך, בשביל זה אתה שוטר, לא?"
"נהיית מניאק?"
"לא יודע.
אני פשוט לא רוצה להיכנס לסיפור הזה...
ויחד עם זה אני דווקא כן רוצה להיכנס."
"שמע, תיכנס כמה שתרצה וכשתרצה תעצור.
בסך הכל זה לא מאוד הגיוני, כל הסיפור הזה.
עברו כמעט ארבעים שנה..."
"לא יודע למה לעזאזל אמרתי לך כן...
אחר כך גם אם אני ארצה אני כבר לא אוכל לעצור."
קונדה כעס על עצמו וכעונש כילה את המשקה בלגימה אחת.
שמונה שנים מחוץ למשטרה יכולות להיות הרבה שנים, ואף פעם לא העלה בדעתו שיתפתה לחזור למכלאה בקלות שכזו.
בזמן האחרון, שהקדיש בו שעות אחדות ביום לכתיבה, או לפחות לניסיון לכתוב, בשאר היום חיפש וקנה ספרים ישנים בכל העיר בשביל דוכן של ידיד שנתן לו חמישים אחוז מהרווחים.
אף שהעסק הכניס כמעט תמיד רווחים זעומים, קונדה נהנה מעיסוק זה של מסחר בספרים ישנים בשל יתרונותיו המגוונים:
מן הסיפורים האישיים והמשפחתיים שהסתתרו מאחורי ההחלטה להיפטר מספרייה, שנוצרה אולי במשך שלושה או ארבעה דורות, ועד פרק הזמן הגמיש שבין הקנייה למכירה, שהוא יכול לנצל אותו כאוות נפשו כדי לקרוא את כל החומר המעניין שנפל לידיו לפני שהעביר אותו לשוק.
אף על פי כן, החיסרון המהותי בעיסוק המסחרי הזה היה הסבל שנגרם לו, כמו מפצעים ממש, כשנתקל בספרים ישנים וטובים שהוזנחו מתוך רשלנות או בורות, לעיתים באופן חסר תקנה, או כשהחליט לא למסור ספרים מסוימים לדוכן של ידידו אלא להשאיר אותם בספרייה שלו, כתסמין של מחלת ביבליופיליה חשוכת מרפא.
אבל בבוקר ההוא, כשהתקשר אליו חברו הוותיק מימיו במשטרה והגיש לו על מגש את הסיפור על הגופה שנמצאה בחוות וִיחִיָה, והציע למסור לידיו את החקירה באופן לא רשמי, הניע אותו דחף פראי להביט בכאב בדף הריק הלכוד תחת הגליל של מכונת האנדרווד הפרהיסטורית שלו ולומר כן, ברגע ששמע את הפרטים הראשונים.
הסערה הקיצית ההיא הצליפה בעוצמה גם ברובע של קונדה.
להבדיל מההוריקנים, המִמטרים העזים, הרוחות והברקים הקיציים ניתכו בלי אזהרה, בכל שעה שהיא אחר הצהריים, ויצאו במחול מקברי מהיר על חלק כלשהו באי.
עוצמתם, שדי בה לעקור מטעי בננות ולמחוץ תעלות ביוב, לעיתים רחוקות חוללה נזקים משמעותיים, אבל הסופה המסוימת ההיא התאכזרה אל חוות וִיחִיָה, ביתו העתיק של המינגוויי בהוואנה, והעיפה כמה מרעפי הגג, עקרה חלק מכבלי החשמל, מוטטה קטע מגדר החצר וגם, כאילו זו היתה מטרתה השמימית, הפילה עץ מנגו גוסס בן מאה, שמן הסתם נולד שם בטרם נבנה הבית בשנת 1905 הרחוקה, ועם שורשי העץ הגיחו לאוויר העולם העצמות הראשונות של מה שהמומחים זיהו כגבר לבן, כבן שישים, עם תחילתו של שיגרון ושבר ישן בפיקת הברך שלא התאחה היטב, שמת בין 1957 ל 1960 משתי יריות:
האחת, שספג בחזה, כנראה מימין, פגעה לו בכמה איברים פנימיים ואף ריסקה לו את עצם החזה ואת עמוד השדרה.
האחרת חדרה אליו כנראה דרך הבטן, שכן שברה לו צלע באזור הגב.
שתי יריות שנורו מנשק חזק כפי הנראה, מטווח קצר ללא ספק, גרמו למותו של האיש הזה שלעת עתה היה רק שק מלא עצמות מכורסמות.
"אתה יודע למה אמרת כן?" שאל אותו מנולו ונעץ בו מבט חודר ושבע רצון.
עינו הימנית פזלה אל אפו.
"כי בן זונה נשאר תמיד בן זונה, לא חשוב אם יעשה וידויים ואפילו ילך לכנסייה.
ומנוול שהיה פעם שוטר תמיד יהיה שוטר.
בגלל זה, קונדה."
"ולמה במקום לזיין את השכל אתה לא מספר לי משהו מעניין?
עם מה שאני יודע אני לא יכול אפילו להתחיל ל..."
"כי אין עוד שום דבר ואני גם לא חושב שיהיה.
עברו ארבעים שנה, קונדה."
"תגיד לי את האמת, מנולו...
מי מתעניין במקרה הזה?"
"האמת האמת?
כרגע אתה, המת, המינגוויי ונדמה לי שחוץ מזה אף אחד...
תראה, בשבילי הכל ברור לגמרי.
להמינגוויי היה פתיל קצר.
יום אחד מישהו עיצבן אותו יותר מדי והוא תקע לו שתי יריות.
אחר כך הוא קבר אותו.
אחר כך אף אחד לא חיפש את המת.
אחר כך המינגוויי תקע לעצמו כדור בראש ובזה נגמר הסיפור...
התקשרתי אליך כי ידעתי שזה יעניין אותך ואני רוצה לחכות כמה זמן לפני שאני סוגר את התיק.
כשאני אסגור אותו והעניין ייצא החוצה, אז הסיפור הזה על המת שנקבר בבית של המינגוויי כן יעניין הרבה אנשים ויתפרסם בכל העולם..."
"וכולם, כמובן, יהיו מרוצים להגיד שהמינגוויי הרג אותו.
ואם לא הוא הרג אותו?"
"זה מה שאתה הולך לברר.
אם תוכל...
שמע, קונדה, אני קבור בעבודה עד פה," והוא הורה על גבותיו.
"העסק הזה נהיה יותר ויותר מסריח:
כל יום יש יותר מקרי שוד, מעילות, תקיפות, זנות, סמים, פורנו..."
"חבל שאני כבר לא שוטר.
אתה יודע שאני מת על פורנו."
"אל תבלבל את המוח, קונדה:
פורנו עם ילדים."
"זאת רק ההתחלה, מנולו.
תתכונן להמשך..."
"בדיוק בגלל זה, קונדה, נראה לך שעם כל החרא הזה על הראש יש לי זמן להתעסק בחיים של המינגוויי, שפוצץ לעצמו את המוח לפני אלף שנה, כדי לדעת אם הוא הרג או לא איזה טיפוס שאפילו לא יודעים מיהו?"
קונדה חייך והביט אל הים.
המפרץ, שבימים עברו היה מלא סירות דייגים, היה עתה ים נטוש וזוהר.
"אתה יודע משהו, מנולו?" הוא השתתק רגע ולגם מהמשקה שלו.
"הייתי שמח לגלות שהמינגוויי היה מי שהרג את הטיפוס ההוא.
כבר שנים אני אוהב את המנוול הזה כמו בעיטה בביצים.
אבל בכל זאת מפריע לי שיפילו עליו רצח שלא הוא עשה.
לכן אני הולך לברר קצת, וכשאני אומר קצת אני מתכוון קצת...
כבר בדקתם טוב את כל המקום שהמת הופיע בו?"
"לא, אבל מחר ילכו לשם קרֶספּוֹ ואֶל גרֶקוֹ.
זאת לא עבודה שכל חופר מסוגל לעשות."
"ואתה, מה תעשה?"
"אמשיך בעניינים שלי ובעוד שבוע, כשתגיד לי מה ביררת, אני סוגר את התיק ושוכח מהסיפור הזה.
ושהחרא ייפול על מי שייפול."
קונדה שב והשקיף על הים.
הוא ידע שסגן פַּלָסיוֹס צודק, אבל התמלא אי נחת משונה.
זה באשמת הים או בגלל שהייתי שוטר יותר מדי זמן?
תהה.
או אולי בגלל שעכשיו אני מנסה להיות סופר?
הוסיף ותהה, כדי שלא להפלות את שאיפתו הגדולה ביותר.
"בוא רגע, אני רוצה שתראה משהו," ביקש מחברו וקם על רגליו.
בלי לחכות למנולו עבר את הכביש והתקדם בין גזעי הקזוארינות אל הגן הקטן שעמד בו ביתן חסר גג ובתוכו כן הבטון שנשא את הפרוטומה מברונזה.
אור השמש, אלכסוני וגווע, הרעיף את חסדיו האחרונים, הלוהטים עדיין, על הדיוקן הירוק והמחייך כמעט של האיש שהונצח שם.
"כשהתחלתי לכתוב, גם אני עשיתי את זה כמוהו.
האיש הזה היה מאוד חשוב בשבילי," אמר קונדה, עיניו נעוצות בפסל.
מכל המחוות, השימושים וההנצחות של שמו ושל דמותו של המינגוויי הקיימים בקובה, רק הפרוטומה הזאת נראתה לו כנה ואמיתית, כאחד ממשפטי החיווי הפשוטים שלמד המינגוויי לכתוב בימיו הרחוקים ככתב טירון בקנזס סיטי סטאר.
למען האמת, קיומה של תחרות דיג של דגי מחט, תחרות שהמציא הסופר עצמו, שנמשכה אחרי מותו ונקראה על שמו, תמיד נראה לקונדה מוגזם ואף לא ספרותי.
מזויף וסר טעם - בטעם רע, למעשה - היה בעיניו אותו דאיקירי "פָּפָּה כפול" שפעם, תוך פגיעה קשה בכיסו, הזמין אותו בבר של "פלורידיטָה" ומצא את עצמו עם שיקוי תפל שהמינגוויי סירב - מסיבות רפואיות, נוסף לכל - להעניק לו את החסד הגואל של כפית סוכר קטנה המסוגלת לחולל את ההבדל בין קוקטייל טוב ובין רום הסובל מדילול יתר.
מפוקפקת ויותר מכך, מעליבה, נראתה לו המצאת ה"מרינה המינגוויי" כדי שהבורגנים העשירים והיפים של העולם ושום קובני לבוש בלויים בן האי (מעצם היותו קובני שעדיין חי באי) יוכלו להתענג על יאכטות, חופים, משקאות, ארוחות, זונות צייתניות והרבה שמש - אבל השמש שמעניקה צבע יפה לעור, ולא האחרת ששורפת לך אפילו את המוח בשדה של קנה סוכר.
גם המוזיאון בחוות וִיחִיָה, שקונדה חדל לבקר בו שנים רבות קודם לכן, נראה לו כתפאורה מחושבת שתוכננה עוד בחיים לימים שאחרי המוות...
בסופו של דבר, רק הכיכר השחוקה הנטושה בקוחימר, עם פסל הברונזה המורכב על גוש הבטון אכול המלחת, רק היא אמרה דבר פשוט ואמיתי:
זאת היתה המחווה הראשונה שנעשתה לסופר אחרי מותו בעולם כולו, זו שהביוגרפים שלו תמיד שכחו, אבל היחידה שנעשתה בכנות, שכן הקימו אותה דייגי קוחימר העניים בכספם שלהם, אחרי שליקטו בכל הוואנה את פיסות הברונזה הנחוצות לפּסָל, שאף הוא לא גבה תשלום עבור עבודתו.
הדייגים ההם, שהמינגוויי העניק להם בזמנים הקשים את השלל שדג בעצמו במים שקטים, שהשיג להם עבודה בצילומי הסרט הזקן והים ואף דרש שישלמו להם שכר הוגן, גברים ששתה איתם כוסות בירה ורום על חשבונו, והקשיב להם, בשתיקה, מספרים על דגים עצומים, כסופים וגבריים, שנלכדו במימיו החמים של הנהר הגדול הכחול, רק הם הרגישו מה שאיש בעולם אינו יכול להרגיש:
הדייגים של קוחימר איבדו רֵע, משהו שהמינגוויי לא היה לא לסופרים, לא לעיתונאים, לא ללוחמי השוורים או לציידים הלבנים באפריקה, אפילו לא לאנשי המיליציה הספרדים או לחברי מחתרת המאקי הצרפתים, שבראשם נכנס לפריז להוציא לפועל את השחרור המאושר, רווי האלכוהול, של מלון ריץ מהשליטה הנאצית...
לנוכח פיסת הברונזה הזאת קרס כל הזיוף הראוותני של חיי המינגוויי, מובס בידי אחת האמיתות הטהורות במיתוס שלו, וקונדה העריץ את המחווה לא בשל הסופר, שלא יידע עליה לעולם, אלא בשל האנשים שהיו מסוגלים לחולל אותה, מתוך כנות נדירה בעולם.
"ואתה יודע מה הכי גרוע?" הוסיף השוטר לשעבר:
"נדמה לי שהמניאק עוד נוגע לי פה," והצביע על נקודה לא מוגדרת בחזהו.
אין מנוס מזה:
ריחם של שקדים מרים מזכיר לו תמיד את גורלן של אהבות נכזבות.
הד"ר חוּבֶנַאל אוּרְבִּינוֹ השגיח בריח עם כניסתו אל בית שעודנו חשוך.
קריאה דחופה נקרא הנה לטפל במקרה שזה שנים אין הוא דחוף בעיניו עוד.
פליט האַנְטִילִים יִרְמִיָה דֶה סֶנט אָמוּר, נכה מלחמה, צַלם ילדים ויריבו הרחום במשחק השחמט, מצא לו מפלט מעינויי הזכרון בעשן ציאניד הזהב.
את הגופה מצא מכוסה בשמיכה על מיטת-השדה שישן עליה תמיד, והמגש ששימש לאידוי הרעל עומד על שרפרף על-ידה.
על הארץ היתה שרועה גופתו של כלב דֶני גדול, שחור ולבן-חזה, קשורה לרגל המיטה והקביים על-ידה.
רק אור ראשון של שחר התחיל מאיר מן החלון הפתוח את החדר הדחוס המחניק ששימש חדר-שינה ומעבדה גם יחד, אבל די היה בו להכיר מיד את סמכותו של המוות.
שאר החלונות וכל סדק אחר בחדר היו חסומים בסמרטוטים או מוּגפים בלוּחות-קרטון שחורים, להוסיף לדחיסוּת המעיקה.
תחת נורה פשוטה מכוסה נייר אדום עמד שולחן גדול מלא צנצנות ובקבוקים בלי תוויות, ושני מַגָשים מתקלפים של נֶתך בדיל ועופרת.
המגש השלישי, זה של תמיסת החומר המקביע, הוא שעמד סמוך לגופה.
שבועונים ועתונים ישנים היו פזורים בחדר, וערמות של תשלילים על לוחיות של זכוכית, ורהיטים שבורים.
אבל יד חרוצה ניקתה הכל מן האבק.
ואף-על-פי שהאוויר הנכנס בחלון טיהר את חלל החדר, עדיין נשארו רמצי אהבה אומללה בשקדים המרים, למי שיודע לזהותם.
לא אחת אמר הד"ר חוּבֶנאל אוּרְבִּינוֹ בלבו, בלי כל כוונה להתנבא, שהמקום הזה לא יהלום מיתה שחסד האל שורה עליה (כלומר, מעמד פטירה שבו הנפטר מקבל את הסַקְרָמֶנְט האחרון מידי כומר).
אבל במרוצת הזמן יתחיל תוהה שמא יש לתלות את אי-הסדר הזה בגזֵרה טמירה של ההשגחה.
מפקח-משטרה הקביל את פניו ועמו סטודנט לרפואה צעיר מאוד שעושה את התמחותו ברפואה משפטית במרפאה העירונית.
הם שאיווררו את החדר וכיסו את הגופה עד בואו של הד"ר אוּרְבִּינוֹ.
עתה בירכו אותו מתוך גינוני טקס שמביעים תנחומים הפעם יותר מיראת כבוד, כי אין איש שאינו יודע את מידת ידידותו שלו לירמיה דֶה סֶנט אָמוּר.
המורה הדגול לחץ את ידי שניהם, כדרכו תמיד עם כל אחד מתלמידיו קודם שהתחיל את השיעור היומי שלו ברפואה קלינית כללית, ואחר-כך אחז בקצה השמיכה בין אצבע לאגודל, כאוחז בפרח, וגילה את הגופה טפח אחר טפח כמדקדק בטקס קדוש.
לירמיה דֶה סֶנט אָמוּר היה ערום כולו, צפוד ועקום, עיניו פקוחות וגופו כחול, והוא זקן כחמישים שנה יותר משהיה אמש.
אישוניו היו צלולים, זקנו ושערו צהבהבים ועל בטנו היתה צלקת ישנה שתפירתה קַשרירית כתפירת השק.
מן השימוש בקביים היה היקף פלג גופו העליון וזרועותיו כהיקפם אצל העבד החותר באניית-משוטים, אבל רגליו חסרות הישע דמו לרגליו של יתום.
הד"ר חוּבֶנאל אוּרְבִּינוֹ הסתכל בו רגע ולבו דואב בו דאבה שלעתים רחוקות בלבד ידע כמוה בשנים הארוכות שנלחם לשווא עם המוות.
"שמוק," אמר לו.
"הרע מכל כבר היה אחריך."
והוא כיסה אותו שוב בשמיכה וחזר להדרת-העמידה האקדמית.
יום הולדתו השמונים נחוג בשנה שעברה בחגיגה רשמית של שלושה ימים, ובנאום התודה עמד שוב בפיתוי הפרישה, ואמר:
"זמן לנוח יהיה לי בשפע כשאמות, אבל האפשרות הזאת עדיין אינה בכלל תכניותי." אף-על-פי שנחלשה והלכה שמיעתו באוזנו
הימנית, והוא נשען על מקל בעל ידית של כסף כדי להסוות את רפיפות הליכתו, הוסיף ללבוש בגנדרנות נעורים חליפת-פשתן, ולענוד שרשרת-זהב על הלסוּטה.
זְקַן פַּסְטֶר זה שלו, שצבעו כצבע פנימו של הצדף, ושערו, שצבעו אף הוא כך והוא מסורק לו בקפידה לאחור והפסוקת ברורה באמצע, היו ביטויים נאמנים לאופיו.
על שחיקת זכרון מדאיגה יותר ויותר ביקש לחפות ככל האפשר על-ידי פתקים קטנים משורבטים בחפזה, והללו סופם שהתערבבו לו בכיסיו, כמו המכשירים ובקבוקי התרופות וכל שאר הדברים המגובבים בערבוביה בתיקו הגדוש.
לא רק הרופא הוותיק והמהולל שבעיר היה, אלא גם האיש המקפיד ביותר על הופעתו.
אבל בשל התגדרותו היתרה מדי בלמדנותו, והשימוש הלא תמים כלל שהשתמש בכוחו של שמו, היתה החיבה אליו פחותה מן הראוי לו.
הוראותיו למפקח ולרופא המשתלם היו מדויקות ומהירות.
אין צורך בנתיחה שלאחר המוות - הריח שבבית יש בו הוכחה מספקת שסיבת המוות היא אדי הציאניד שהופעל במגש בחומצת צילום כלשהי, וידיעותיו של ירמיה דֶה סֶנט אָמוּר בדברים האלה היו מרובות משיקרה לו הדבר במקרה.
את התהססותו של המפקח ביטל כדרכו המובהקת:
"אל תשכח שאני הוא החותם על תעודת הפטירה." הרופא הצעיר התאכזב -
עדיין לא התמזל מזלו ללמוד על גופה את פעולת ציאניד הזהב.
הד"ר חוּבֶנאל אוּרְבִּינוֹ התפלא שלא ראה אותו בבית-הספר לרפואה, אבל מן ההסמקה המהירה של הבחור וממבטאו האַנְדִי הבין מיד שוודאי זה מקרוב בא לעיר, ואמר לו:
"בוודאי יימצא לך מטורף אהבה כלשהו שיתן לך את ההזדמנות בקרוב." ורק כשאמר זאת נתן את
דעתו שמן ההתאבדויות הרבות מספור הזכורות לו, זאת ההתאבדות הראשונה בציאניד שסיבתה אינה יסורי אהבה.
באותה שעה השתנה משהו בנעימת קולו.
"וכשתיתקל בו, שים לב," אמר למשתלם, "כמעט תמיד יש להם חול בלב."
אחר-כך דיבר אל המפקח כמדבר אל הכפוף לו, והורה לו לעקוף את כל הרשויות כדי שהקבורה תהיה בו בערב ובסודיות גמורה.
"אני אדבר אחר-כך עם ראש העיר," אמר לו.
הוא ידע שירמיה דֶה סֶנט אָמוּר חי חיי הסתפקות במועט, והשתכר באומנותו הרבה יותר ממה שנדרש לו למחייתו, ובוודאי יימצא באחת המגרות שבבית די כסף להוצאות הקבורה.
"אבל אם לא תמצאו אותו," אמר, "אין בכך כלום.
אני אשא בהוצאות."
והוא הורה לו למסור לעתונים שהצלם מת מיתה טבעית, אף-על-פי שידע שלא ימצאו כל עניין בידיעה.
"אם יש צורך, אדבר עם המושל," אמר לו.
המפקח, פקיד רציני וצנוע, ידע שהרגשת החובה האזרחית בלבו של המורה הדגול מקוממת עליו אפילו את ידידיו הקרובים, ולכן התפלא שהוא מדלג בקלות כה רבה על הסידורים הפורמליים הנדרשים על-פי החוק, בשביל לזרז את הקבורה.
הדבר האחד שלא הסכים לעשות היה לדבר עם הארכיהגמון כדי שיוכל ירמיה דֶה סֶנט אָמוּר להיקבר באדמה קדושה (כלומר, בתוך בית-הקברות ולא במקומם של מתאבדים מחוץ לגדר).
המפקח עצמו התפלא על חוצפתו שלו וביקש להצטדק.
"ככל הידוע לי היה האיש הזה קדוש," אמר.
"נדיר מזה," אמר הד"ר אוּרְבִּינוֹ.
"הוא היה קדוש אתאיסט.
אבל אלה דברים המסורים בידי שמים."
הרחק משם, בעברה האחר של העיר הקולוניאלית, קראו פעמוני הקתדרלה למיסה גדולה.
הד"ר אוּרְבִּינוֹ הרכיב את משקפיו החצאיים בעלי מסגרת-הזהב והסתכל בשעון-הכיס המרובע היקר בעל שרשרת-הזהב, שמכסהו נפתח בקפיץ.
הוא עומד להחמיץ את המיסה של שבוּעוֹתא.
בטרקלין עמדה מצלמה גדולה על גלגלים, כמצלמות של צלמי גנים ציבוריים, ועל המסך היו מצוירים בצבעים מתוצרת בית דמדומי שקיעה בים, והקירות היו מכוסים תצלומים של ילדים בחגיהם הראויים להיזכר:
אכילה ראשונה מלחם הקודש, תחפושת- ארנבת, יום הולדת שמח.
שנה אחר שנה, בפרקים של הרהורים בערבי שחמט, היה הד"ר אוּרְבִּינוֹ רואה את ההתכסות הזאת של הקירות קמעה-קמעה, ופעמים רבות היה מהרהר ביאוש שבגלריה זו של דיוקנאות מקריים טמון הזרע של עיר העתיד, שהילדים הלא מוכרים האלה מושלים בה ומשחיתים אותה, ואפילו עפר תהילתו לא יישאר שם.
על שולחן-הכתיבה, על-יד צנצנת מקטרות של זאב ים, היה על לוח השחמט משחק לא גמור.
למרות רוחו הקודרת והשעה הדוחקת לא עמד הד"ר אוּרְבִּינוֹ בפיתוי ובחן אותו, הוא ידע שזה המשחק של אמש, כי ירמיה דֶה סֶנט אָמוּר היה משחק בכל ערב מערבי השבוע נגד שלושה יריבים לפחות, אבל סיים כל משחק תמיד ואחר- כך שם את הלוח ואת הכלים בקופסתם ואת הקופסה במגרת שולחן-הכתיבה.
הוא ידע ששיחק בכלים הלבנים והפעם היה ברור שהוא עומד לנחול תבוסה שאין מנוס ממנה בארבעה מהלכים.
אילו פשע היה כאן, היה בזה כיוון לחקירה, אמר בלבו.
אני מכיר רק אדם אחד שמסוגל להציב מלכודת שכזאת, מעשה-אמן.
אפילו בנפשו הדבר, עליו לגלות לאחר זמן ויהי מה מפני מה החייל הזה, העשוי לבלי חת, הרגיל להילחם עד טיפת דמו האחרונה, מפני מה הניח את הקרב האחרון של חייו לא גמור.
שומר הלילה בסיבובו האחרון ראה בשעה שש בבוקר פתק מסומר אל הדלת:
"תיכנס בלי לצלצל ותקרא למשטרה." סמוך לאחר-כך באו המפקח והרופא הצעיר
ושניהם חיפשו בבית הסבר כלשהו לשימוש הברור בהבל שריחו של שקדים מרים.
אבל ברגע הקל שנדרש לו לרופא בשביל לעיין במשחק הלא גמור, גילה המפקח בין הניירות שעל שולחן-הכתיבה מעטפה מיועדת לד"ר חוּבֶנאל אוּרְבִּינוֹ, חתומה בשעווה כה רבה עד שהיה צורך לקרוע אותה לגזרים כדי להוציא את המכתב.
הרופא הסיט את הווילון השחור שעל החלון כדי להוסיף אור, יציץ תחילה ברפרוף באחד-עשר הדפים הכתובים מזה ומזה בכתב-יד קפדני, ומשקרא את הפסקה הראשונה הבין שלאכילה מן הקודשים של שבוּעוֹתא לא יגיע.
בנשימה נסערת קרא והפך דפים לאחור כדי למצוא את החוט שאיבד, וכשסיים היה כחוזר ממחוזות רחוקים ומלפני ימים רבים.
דכאונו היה ברור על אף מאמציו למשול בו.
שפתיו היו כחולות כגופה והוא לא הצליח לעצור את רעד אצבעותיו כשקיפל את המכתב ושם אותו בכיס לסוּטתו.
באותה שעה זכר את המפקח ואת הרופא הצעיר וחייך אליהם בעד ערפילי צערו.
"לא משהו מיוחד," אמר.
"ההוראות האחרונות שלו."
זו היתה חצי האמת, אבל הם חשבו אותה לאמת כולה, כי הוא הורה להם להרים אריח רופף ברצפה, ושם מצאו פנקס חשבונות בלה מרוב שימוש, ובו היה הצופן לפתיחת הכספת.
הכסף שהיה בכספת היה מועט ממה ששיערו, אבל רב מן הנדרש להוצאות הקבורה ולשאר חובות קטנים.
באותה שעה נוכח הד"ר אוּרְבִּינוֹ שלא יספיק להגיע אל הקתדרלה לפני הקריאה באֶוַנגֶליון.
"זו הפעם השלישית שאני מפסיד את המיסה של יום ראשון מזמן שאני זוכר את עצמי," אמר.
"אבל אלוהים מבין."
והוא בחר אפוא לשהות עוד כמה דקות ולטפל בכל הפרטים, אף-על-פי שהתקשה להכיל את כמיהתו לשתף את אשתו בסודות המכתב.
הוא התחייב להודיע לפליטים הרבים מאזור הים הקאריבי, הגרים בעיר, שמא ירצו לחלוק כבוד אחרון לאיש שהיה נוהג כאילו הוא המכובד שבהם והפעיל שבהם והקיצוני שבהם, גם לאחר שהיה ברור שהוכרע תחת נטל האכזבה.
גם לחבריו לשחמט יודיע, מאנשי אקדמיה נודעים ועד עובדי כפיים אלמונים, וגם לחברים מתמידים פחות שאולי ירצו בכל זאת לבוא ללוויה.
קודם שקרא את המכתב החליט להיות ראשון המלווים, אבל לאחר קריאתו לא היה בטוח בשום דבר.
על כל פנים ישלח זר של גַרדֶניות, שמא בכל זאת התחרט ירמיה דֶה סֶנט אָמוּר ברגע האחרון.
הקבורה תהיה בחמש, היא השעה המתאימה ביותר בחודשי החום.
אם יצטרכו לו יהיה משתים-עשרה ואילך בבית הכפר של הד"ר לאסידֶס אוֹליבֶיָה, תלמידו האהוב, החוגג בארוחת-צהריים חגיגית את מחצית היובל לעיסוקו במקצוע.
כיון שעברו השנים הסוערות של מאבקיו הראשונים, היה הד"ר אוּרְבִּינוֹ נוהג על-פי שגרה קבועה, עד שקנה לו ככה כבוד ויקר שלא היו כמוהם במחוז.
הוא היה קם עם אור ראשון ובולע את התרופות הסודיות שלו - ברומיד לרומם את הרוח, מלחים לכאבי עצמות בימי גשם, טיפות של קוֹרָנית לסחרחורת, בֶּלָדוֹנָה לשינה טובה.
בכל שעה בלע משהו, בחשאי תמיד, כי בחייו הארוכים בתורת רופא ומורה התנגד תמיד לרשום תרופות-הקלה לזִקנה - כאבי הזולת היו קלים לשאתם יותר מכאביו שלו.
בכיסו היתה לו תמיד כרית של קַמפוֹר, ובאין רואה היה שואף ממנה שאיפות עמוקות להשקיט את פחדו מפני מזיגה זו של תרופות כה רבות.
שעה אחת היה מכין בלשכתו את השיעור ברפואה קלינית כללית שלימד בבית-הספר לרפואה בכל בוקר בשעה שמונה מיום שני עד שבת, עד יום מותו.
הוא היה גם קורא קפדן של ספרים חדשים שהיתה חנות-ספרים בפריס שולחת לו, וגם ספרים מברצלונה שהזמינה לו חנות-ספרים מקומית, אף-על-פי שלא עקב אחר המתחדש בספרות הספרדית באותה מידה שעשה כן בספרות הצרפתית.
על כל פנים לא קרא בהם מעולם בשעות הבוקר, אלא במשך שעה אחת לאחר שנת- הצהריים, ובערב לפני השינה.
כיון שהכין את שיעורו עשה חמש-עשרה דקות תרגילי נשימה לפני החלון הפתוח בחדר-האמבטיה, ונשם כלפי קריאת התרנגולים תמיד, כי שם היה האוויר החדש.
אחר-כך התרחץ, עשה את זקנו ומשח את שפמו בחדר רווי ריח של מי-קולון אמיתיים של "פָארינה גֶגֶנאִיבֶּר", והתלבש - חליפת- פשתן לבנה עם לסוּטה לגופו, כובע גמיש לראשו, נעלי קוֹרדוֹבָן גבוהות לרגליו.
בן שמונים ואחת עדיין שמר במנהגו אותה קלילות ורוח חוגגת שהיו לו כשחזר מפריס, זמן קצר לאחר מגפת הכּוֹלֶרָה הגדולה.
שערו המסורק לו בקפידה בפסוֹקת אמצעית היה אותו שער שהיה לו בנעוריו, רק צבעו היה מתכתי עכשיו.
לארוחת- הבוקר ישב עם משפחתו, אבל אכל דיאטה משלו:
מי פרחי לענה לבריאות הקיבה, ראש שום שהיה מקלף ואוכל כל שן לעצמה ולועס היטב עם לחם למנוע ליקויי לב.
לעתים רחוקות לא היתה לו אחרי השיעור פגישה כלשהי בענייני היזמות האזרחיות או הארגונים הקתוליים שלו, או חידושיו בחיי האמנות והחברה.
את ארוחת-הצהריים אכל כמעט תמיד בביתו, ואחר- כך היה ישן סיֶסְטָה של עשר דקות בישיבה בחצר הפנימית, ובשנתו שמע את שירת המשרתות תחת עלוות המנגואים, ואת קריאות הרוכלים ברחוב, ואת רעש המנועים במפרץ, שאדי השמן הנפלטים מהם היו מרחפים בחלל הבית בערבים חמים כמלאך שנידון לרקבון.
אחר- כך קרא שעה אחת בספרים החדשים, שרובם היו רומנים וספרי היסטוריה, ונתן שיעורים בצרפתית ובזמרה לתוכי הבית, המושך צופים זה שנים.
בארבע, לאחר ששתה כוס גדולה של לימונדה בקרח, יצא לביקורים אצל חוליו.
למרות גילו לא הסכים לקבל חולים במרפאתו והוסיף ללכת אל בתיהם, כדרכו תמיד מזמן שהיתה העיר ביתית כל-כך עד שהיה אפשר ללכת ברגל לכל מקום.
מזמן ששב מאירופה בפעם הראשונה נסע במרכבת המשפחה הרתומה לשני סוסים זהובים, אבל כשהתקלקלה זו החליף אותה באחרת רתומה לסוס אחד, ודבק בה מתוך מידה של בוז לאפנה גם כשהתחילו המרכבות עוברות מן העולם ולא נשארו בעיר אלא המרכבות שהסיעו תיירים והובילו זרי פרחים בלוויות.
אף-על-פי שמיאן לפרוש ידע שקוראים לו אל חולים אנוּשים בלבד, אבל הוא ראה גם בזה צורה של התמחות.
מסוגל היה לומר ממה חולה סובל לפי מראהו בלבד, וגברו אי-אמונו בתרופות מיוצרות וחששותיו מפני הכירורגיה המתקבלת והולכת בציבור.
הוא היה אומר:
"סכין המנתחים הוא ההוכחה החותכת לכשלון הרפואה." בראייה מחמירה כל תרופה
היא רעל, כך היה סבור, ושבעים אחוזים מן המזון הרגיל מחישים את המוות.
"על כל פנים," היה אומר בשיעור, "הרפואה המעטה שיודעים, ידועה לרופאים אחדים בלבד." מהתלהבות הנעורים שלו עבר לעמדה שהוא
עצמו הגדיר אותה הומניזם פָטָליסטי:
"כל אדם אדון למותו שלו, ובהגיע שעתו אין בידנו אלא לעזור לו למות בלי פחד ובלי כאבים." אבל על אף הדעות הקיצוניות
האלה, שכבר היו מכלל הפולקלור הרפואי במקום, הוסיפו תלמידיו הוותיקים להתייעץ אתו גם לאחר שקנו להם מעמד משלהם במקצוע כי הכירו שהוא בעל טביעת עין של רופא, כמו שקראו לזה בימים ההם.
על כל פנים היה רופא יקרן ובררן תמיד, וחוליו היו מרוכזים בבתים העתיקים שבשכונת המִשְנים למלכים.
סדר יומו היה שיטתי כל-כך, עד שאשתו ידעה לאן תשלח לקרוא לו בזמן הסיור שלו אחר הצהריים.
כשהיה צעיר היה נכנס אל קפה דֶה לַה פּארוֹקיה לפני שובו לביתו, ושם שיכלל את משחק השחמט שלו עם רעיו של חותנו ועם כמה מפליטי האזור הקאריבי.
אבל למן ראשית המאה החדשה לא שב אל קפה דֶה לַה פּארוֹקיה עוד, וניסה לארגן תחרויות ארציות בחסות "המועדון החברתי".
בעת ההיא בא אל העיר ירמיה דֶה סֶנט אָמוּר, וברכיו כבר משותקות, ועדיין אין הוא צלם ילדים.
לא עברו שלושה חודשים וכל מי שידע להסיע רץ על לוח-השחמט הכיר אותו, כי איש לא הצליח להביסו במשחק.
לד"ר חוּבֶנאל אוּרְבִּינוֹ היתה הפגישה הזאת בגדר נס, כי השחמט כבר נהיה לו תאווה שאינה יודעת רוויה, וכבר לא נשארו לו הרבה יריבים להשביע אותה.
בזכותו הגיע ירמיה דֶה סֶנט אָמוּר למה שהגיע בקרבנו.
הד"ר אוּרְבִּינוֹ היה למָגִנו ואיש חסותו בלי תנאים, וערב לו בכל ולא טרח כלל לברר מי הוא ומה מעשיו ומאילו מלחמות נטולות תהילה חזר נכה והמום.
לבסוף הלווה לו את הכסף לפתוח סטודיו לצילום.
ירמיה דֶה סֶנט אָמוּר החזיר לו את החוב בקפדנות עד האגורה האחרונה למן הרגע שצילם את התצלום הראשון של ילד מבוהל מבּרק המגנזיום.
והכל בגלל השחמט, בתחילה שיחקו בשבע בערב, אחרי הארוחה, והרופא היה מקבל יתרונות מוצדקים בגלל עליונותו הברורה של היריב, אבל היתרון הזה פחת והלך עד ששיחקו כשווה עם שווה.
לאחר זמן, כשפתח דון גָלִילֵאוֹ דאקוֹנְטֶה את הקולנוע הראשון תחת כיפת- השמים, היה ירמיה דֶה סֶנט אָמוּר מן הלקוחות המתמידים ביותר, ומשחקי השחמט התייחדו לערבים שלא הוצג בהם סרט חדש.
בעת ההיא כבר התיידדו הוא והרופא כל-כך, עד שהרופא היה הולך אתו לקולנוע, אבל בלי אשתו, מפני שלא היתה לה סבלנות להתחקות אחרי העלילות המסובכות, ומפני שנראה לה תמיד, על-פי חוש הריח שלה, שירמיה דֶה סֶנט אָמוּר אינו חברה טובה לאיש.
לא כן יום ראשון בשבוע.
ביום הזה היה הולך למיסה גדולה בקתדרלה, ואחר-כך היה חוזר לביתו ונח וקורא על המרפסת בחצר הפנימית.
ביום חג דתי לא יצא לבקר חולה אלא לעתים רחוקות, במקרה חירום דחוף ביותר, ושנים רבות לא נענה לכל הזמנה חברתית שאינה בגדר חובה.
באותו יום ראשון של שבוּעוֹתא הצטרפו בצירוף נדיר שני דברים לא רגילים - מותו של ידיד וחגיגת יובל של תלמיד דגול.
אבל במקום לשוב אל ביתו מיד, כמו שאמר לעשות לאחר שכתב את תעודת הפטירה של ירמיה דֶה סֶנט אָמוּר, הניח לעצמו להיסחף אחר סקרנותו.
כיוָן שישב במרכבה, מיד שב ודיפדף במכתבו האחרון של ידידו והורה לרכב להסיעו אל מען מסובך בשכונת העבדים הישנה.
ההחלטה הזאת היתה זרה להרגליו כל-כך, עד שהרכב ביקש לוודא שאין כאן טעות.
לא, לא טעות היא, המען ברור והאיש שכתב אותו היו גם היו לו סיבות לדעת אותו היטב.
הד"ר אוּרְבִּינוֹ חזר אל העמוד הראשון וצלל שוב לתוך שטפון זה של גילויים לא נעימים, שהיה בכוחם לשנות את חייו שלו, אפילו בגילו, אילו הצליח להכניס בלבו שאין כאן הזיות של חולה אנוש.
השמים התחילו מתקדרים בשעת בוקר מוקדמת, והיום היה מעונן וקריר, אבל לא היה חשש שמא ירד גשם לפני הצהריים.
בנסיונו למצוא דרך קצרה נכנס הרכב אל מרצפות-האבנים של העיר הקולוניאלית והוצרך לעצור פעמים רבות כדי שלא ייבהל הסוס ממהומת בתי-הספר ומסדרי האחווה הדתיים בשובם מתפילת יום ראשון של שבוּעוֹתא.
הרחובות היו מלאים זרי-נייר ומוסיקה ופרחים, ונערות בשמלות מוּסלין צפו בחגיגות מן הגזוזטרות, ושמשיות צבעוניות בידיהן.
בכיכר הקתדרלה, שפסלו של הגיבור משחרר האומה היה כמעט חבוי שם בין הדקלים האפריקאיים ופנסי הרחוב הכדוריים החדשים, היתה תנועת המכוניות צפופה בשל היציאה מן התפילה, ובקפה דֶה לַה פּארוֹקיה המכובד וההומה לא נשאר אפילו מקום פנוי אחד.
המרכבה של הד"ר אוּרְבִּינוֹ היתה הרכב היחיד הרתום לסוס, וגם בתוך קומץ המרכבות שנשארו בעיר בלטה בגג עור-הלכּה שלה, המבריק תמיד, ובהֶתקני הארד שאינם מתאכלים מן המלח, ובגלגלים ובמוטות הצבועים אדום ובשוליים המוזהבים של הדפנות, כמו בערבים חגיגיים באופרה של וינה.
ולא עוד אלא שבזמן שהמשפחות הקפדניות ביותר לא דרשו עוד מן הנהגים שלהן אלא ללבוש חולצה נקייה, הוסיף הוא לדרוש מן הרכב שלו ללבוש בגדי שרד של קטיפה דהויה ולחבוש כובע של מאלף בקרקס, ובדבר הזה ראו לא רק מנהג שאבד עליו כלח, אלא גם קשיחות ואי-התחשבות בחום הכבד של האזור הקאריבי.
למרות אהבתו השגיונית כמעט לעיר, עד שהיטיב להכיר אותה יותר מכל אדם, לעתים רחוקות היתה לו לד"ר חוּבֶנאל אוּרְבִּינוֹ סיבה להעז ולצאת ככה בלי היסוס אל המולת שכונת העבדים הישנה.
הרכּב הסתובב הרבה ושאל כמה פעמים עד שמצא את הבית.
הד"ר אוּרְבִּינוֹ הכיר יפה את מועקת הביצות, את דומייתן המבשרת רע, את בועות הטובע שלהן, שבשחרים כה רבים של נדודי שינה היו עולות אל חדר-השינה שלו, מעורבות בריח היסמין של החצר הפנימית, ועוברות על פניו כרוח יום אתמול שאין לה ולחייו שלו ולא כלום.
והצחנה הזאת, שפעמים רבות התרוממה בכוח הגעגועים למדרגה של יופי, היתה למציאות קשה מנשוא כשהתחילה המרכבה מיטלטלת בשלוליות הרפש שברחובות, שהנשרים רבו שם על שיירי בית-המטבחיים שנסחפו בגאוּת.
שלא כבתיה של עיר המִשנים למלכים, שהיו בתי-אבן, הבתים שבמקום הזה היו בתים של קרשים דהויים וגגות של אבץ, ורובם עמדו על עמודים למגן מפני הצפה של ביבי השפכים הפתוחים מימי הספרדים.
לכל היתה חזות עלובה של עזובה, אבל מבתי-המרזח המזוהמים נשמעו רעמי המוסיקה הפרועה של חנגת ההוללות של שבוּעוֹתא של העניים.
עד שמצאו את הבית כבר רדפו חבורות של ילדים ערומים אחרי המרכבה ולעגו למחלצות התאטרליות של הרכּב, עד שהיה אנוס להניסם בהנפות שוט.
הד"ר אוּרְבִּינוֹ, שהיה מוכן לפגישה סודית, הבין מאוחר מדי שאין לך תמימות מסוכנת יותר מתמימותה של הזקנה.
במראהו של הבית, שלא היה לו מספר, לא היה כל סימן של יחוד חוץ מחלון מכוסה וילאות תחרה ודלת רבת-רושם שנלקחה מכנסייה עתיקה כלשהי, ובאלה בלבד נבדל משכניו שלא שפר חלקם כל-כך.
הרכּב דפק על הדלת במַקַש, ורק לאחר שווידא שאכן זה הבית עזר לרופא לרדת מן המרכבה.
הדלת נפתחה בלי רחש, ובפנים האפלולי עמדה אשה לבושה שחורים ווֶרד אדום מאחורי אוזנה.
למרות שנותיה, שלא היו פחותות מארבעים, עדיין היתה מולָטית גאה בעלת עיניים זהובות אכזריות ושער מהודק אל גולגולתה כקסדה של צמר- פלדה.
הד"ר אוּרְבִּינוֹ לא הכיר אותה מיד, אף-על-פי שראה אותה פעמים אחדות בערפילי משחקי השחמט בסטודיו של הצלם, ופעם אחת רשם לה כינין נגד הקדחת השלישונית.
הוא הושיט לה את ידו והיא אחזה בה בשתי ידיה, ולא ללחיצה של ברכה דווקא אלא בעיקר כדי לעזור לו להיכנס.
לטרקלין היו האקלים והאִוושה הסמויה של מערה החוֹרֶש, והוא היה מלא רהיטים וחפצי נוי, מונחים כל אחד במקומו היאה לו.
הד"ר אוּרְבִּינוֹ נזכר בלי מרירות בחנות לממכר עתיקות בפריס, רחוב מונמַרטְר 26, ביום שני אחד של סתיו במאה שעברה.
האשה התיישבה מולו ודיברה אליו ספרדית שקשה להבינה.
"תראה את עצמך בביתך, דוקטור," אמרה.
"לא ציפיתי שתבוא מהר כל-כך."
הד"ר אוּרְבִּינוֹ הרגיש כאילו הלשינו עליו.
לבו הסתכל בה, ובאבלה הכבד, ובאצילות כאבה, ובאותה שעה הבין שאין כל טעם בביקור הזה, כי היא יודעת יותר ממנו על כל מה שנאמר והוסבר במכתבו האחרון של ירמיה דֶה סֶנט אָמוּר.
ואכן ידעה.
היא היתה אצלו עד שעות אחדות לפני מותו, כפי שהיתה אתו כמעט עשרים שנה - במסירות וברוך כנוע שדמו דמיון מובהק מדי לאהבה, ובלי שידע איש על כך בבירה המחוזית המנומנמת הזאת, שאפילו סודות מדינה הם נחלת הכלל בה.
הם נפגשו באכסניה לַהֵלֶך בפּוֹרְט-אוֹ-פְּרֶנְס, שבה נולדה היא ובה בילה הוא את שנותיו הראשונות בתורת פליט, וכעבור שנה הלכה אחריו הנה לביקור קצר, אף-על-פי ששניהם ידעו בלי כל הידברות שבאה על מנת להישאר.
אחת לשבוע ניקתה וסידרה את המעבדה, אבל אפילו שכנים חשדנים ורכלנים מאין כמוהם הלכו שולל אחר מראית- העין, כי שיערו ככל אדם אחר שנכותו של ירמיה דֶה סֶנט אָמוּר אינה מוגבלת להליכה בלבד.
הד"ר אוּרְבִּינוֹ עצמו שיער כך מטעמים רפואיים מוצקים, ובשום פנים לא היה מעלה על דעתו שיש לו לידידו אשה לולא גילה לו זאת הוא עצמו במכתבו.
על כל פנים לא תפס מוחו איך זה שני מבוגרים בני-חורין, בלי עבר, שעומדים למעלה מן הדעות הקדומות של חברה סגורה, בוחרים בקשייה של אהבה אסורה.
היא הסבירה לו:
"זה היה רצונו." יתר על
כן, החיים החשאיים עם גבר שלא היה מעולם כולו שלה, שלא פעם ידעו בהם את ההתפרצות התכופה של האושר, לא היו מצב לא רצוי בעיניה.
אדרבה, החיים לימדוה שאולי מצב למופת הוא.
אמש הלכו לקולנוע כל אחד לחוד וישבו במקומות נפרדים כמו שהיו עושים פעמיים בחודש מזמן שהקים המהגר האיטלקי גָלִילֵאוֹ דאקוֹנְטֶה קולנוע תחת כיפת השמים בין חרבותיו של מנזר מן המאה השבע-עשרה.
הם ראו את "במערב אין כל חדש", סרט מבוסס על ספר שהיה באפנה בשנה שעברה והד"ר אוּרְבִּינוֹ קרא אותו בלב מתחמץ מן הברבריות של המלחמה.
אחר-כך נפגשו במעבדה, והיא ראתה שהוא מכונס בהרהורים נוגים של געגועים ותלתה זאת במראות האכזריים של הפצועים הגוססים בבוץ.
והיא ביקשה להסיח את דעתו והזמינה אותו למשחק שחמט, והוא נענה כדי לעשות את רצונה, אבל שיחק בלי ריכוז, בכלים הלבנים, כמובן, עד שראה קודם שראתה היא שהוא ינוצח בארבעה מהלכים, ונכנע בלי קרב.
באותה שעה הבין הרופא שהיא היתה היריב במשחקו האחרון, ולא הגנרל חְרוֹנִימוֹ אַרגוֹטֶה, כמו ששיער הוא.
"זה היה מהלך מעשה-אמן!" מילמל בתמיהה.
אין היא ראויה לשבח הזה, אמרה.
ירמיה דֶה סֶנט אָמוּר, שדרכו כבר אבדה בערפילי המוות, הוא שהסיע את הכלים בלי אהבה.
כשהפסיק את המשחק סמוך לאחת- עשרה ורבע, שכן כבר נָדמה המוסיקה של הנשפים הציבוריים, ביקש ממנה שתניח אותו לנפשו - מכתב הוא רוצה לכתוב לד"ר חוּבֶנאל אוּרְבִּינוֹ, שהוא בעיניו האיש הנכבד ביותר שהכיר מעודו, וידיד נפשו, כמו שאהב לומר, אף-על-פי שהדמיון היחיד ביניהם היה אותה התמכרות לשחמט, שבו ראו דו-שיח של השכל ולא מדע.
באותה שעה ידעה שתמו יסוריו של ירמיה דֶה סֶנט אָמוּר, ואין לו לחיות עוד אלא כזמן הנדרש לכתוב את המכתב.
הרופא לא האמין למשמע אוזניו.
"אם כן, את ידעת!" אמר.
לא זו בלבד שידעה, הודתה, אלא אף עזרה לו לשאת את היסורים באותה אהבה שבה עזרה לו למצוא את האושר.
כי זה מה שהיו לו אחד-עשר החודשים האחרונים - יסורי תופת.
"חובתך היתה למסור אותו," אמר הרופא.
"לא יכולתי לעשות זאת," אמרה בתדהמה.
"אהבתי אותו."
הד"ר אוּרְבִּינוֹ, שהיה בטוח שכבר שמע הכל, לא שמע מימיו דבר שכזה, שנאמר בפשטות כה רבה.
הוא היישיר את עיניו אליה והשתדל בכל חושיו לקבוע אותה בזכרונו כהיותה ברגע הזה:
דומה היתה לאלילת נהרות עשויה לבלי חת, בשמלתה השחורה ובעיני הצפע הללו ובוורד הזה שמאחורי אוזנה.
ימים רבים לפני כן, על חוף נידח בהאיטי, כששכבו שניהם ערומים לאחר האהבה, נאנח ירמיה דֶה סֶנט אָמוּר ואמר:
"לעולם לא אהיה זקן." היא
שמעה בדבריו החלטה אמיצה להילחם עד חרמה בפגעי הזמן, אבל הוא פירש:
נחושה החלטתו להתאבד בן שישים.
אכן מלאו לו שישים שנה ב- 23 בינואר השנה, והוא קבע את המועד בערב שבוּעוֹתא, שהיה החג החשוב ביותר בעיר והוקדש לעבודת רוח הקודש.
לא היה פרט אחד בקורות הלילה שעבר שהיא לא ידעה אותו מראש.
לעתים קרובות שוחחו על זה והתייסרו יחד במירוץ הימים שאין להשיבו - לא הוא ולא היא אין בכוחם לעצור אותו.
ירמיה דֶה סֶנט אָמוּר אהב את החיים בתשוקה מחוסרת הגיון.
הוא אהב את הים ואהב את האהבה, ואת כלבו אהב ואותה, וככל שקָרב המועד כן הלך ונכנע ליאוש, כאילו אין מותו תלוי בהחלטתו שלו אלא בגורל שאינו יודע רתיון.
"כשעזבתי אותו לנפשו אמש לא היה שייך עוד לעולם הזה," אמרה.
היא רצתה לקחת את הכלב, אבל הוא הסתכל בכלב המנמנם על-יד הקביים וליטף אותו בקצה אצבעותיו ואמר:
"צר לי, אבל מיסטר ווּדרוֹ וילסוֹן הולך אתי." והוא
ביקש ממנה לקשור את הכלב לרגל מיטת-השדה בזמן שהוא כותב, והיא קשרה קשר מדומה כדי שיוכל הכלב להשתחרר.
זו היתה אי-הנאמנות האחת שנהגה בו, וצידוקה נמצא לה ברצונה לזכור את האדון בעיניו החורפיות של כלבו.
כאן נכנס הד"ר אוּרְבִּינוֹ לתוך דבריה ואמר לה שהכלב לא השתחרר, והיא אמרה:
"סימן שלא רצה." והיא שמחה, כי נוח היה לה לזכור את אהובה המת
כפי שביקש ממנה אמש, כשעמד מכתיבת המכתב והסתכל בה בפעם האחרונה ואמר לה:
"זכרי אותי בוורד."
סמוך לאחר חצות הגיעה לביתה ושכבה בבגדיה על מיטתה ועישנה והדליקה סיגריה בסיגריה כדי לתת לו שהות לגמור מכתב ארוך וקשה, כך ידעה, וסמוך לפני השעה שלוש, כשהתחילו הכלבים ליילל, העמידה מים לקפה, לבשה שחורים של אבלות כולה, וקטפה את הוורד הראשון שהנץ בחצר ביתה עם שחר.
הד"ר אוּרְבִּינוֹ כבר ידע שעתיד הוא למחות כליל מלבו את זכרה של האשה הזאת, שאין לה גאולה, ונראָה לו שהוא יודע מפני מה - רק אדם מחוסר עקרונות מקבל עליו יגונות ככה.
עד סופו של הביקור המציאה לו עוד נימוקים לכך:
בלוויה לא תשתתף, כך הבטיחה לאהובה, אף-על-פי שלא כך הבין הד"ר אוּרְבִּינוֹ מפּסקה אחת במכתב.
היא לא תזיל דמעה, ולא תוציא את שארית ימיה בהתבשלות במרק הרימה של הזכרון, ולא תקבור את עצמה חיים בארבע אמותיה כדי לתפור את תכריכיה, כמנהג האלמנות בנות המקום.
את ביתו של ירמיה דֶה סֶנט אָמוּר תמכור, אותו ואת תכולתו, הכל שייך לה עכשיו כאמור במכתב, והיא תוסיף לחיות את חייה במקום עלוב ושכוח אֵל זה שידעה בו אושר.
המלים האלה הציקו לו לד"ר חוּבֶנאל אוּרְבִּינוֹ בדרכו אל ביתו:
"מקום עלוב ושכוח אל." לא סתם דיבור היה
כאן.
כי העיר, עירו שלו, קיימת ועומדת בלי שינוי בשולֵי הזמן:
אותה העיר הלוהטת המשמימה היא של הפחדים ועינוגי עצמו בלילות התבגרותו, שהפרחים מחלידים בה והמלח מתקלקל, וארבע מאות שנה לא קרה בה כלום חוץ מהזדקנות אטית בין עלי דפנה נבולים וביצות מרקיבות.
בחורף גשמים הרסניים ניתכים פתאום ומציפים את המחראות ועושים את הרחובות לביצות מצחינות.
בקיץ אבק סמוי נושב כאבקת גיר מלובנת באש וחודר עד הפינות המוגנות ביותר של הדמיון ברוחות מתערבלות שמרימות גגות ומעיפות ילדים.
בשבתות המוּלָטים העניים, הם ובהמתם וכלי האכילה והשתייה שלהם, יוצאים להם בהמולה ממשכנות הקרטון והפח שעל גדות הביצות, ומשתלטים במצהלות שמחה על חופי הסלעים של האזור הקולוניאלי.
עד לפני שנים מעטות עדיין נשאו אחדים מזקניהם את סימן העברות המלכותי שהוטבע בברזל מלובן על חזם.
כל סוף השבוע הם רוקדים בלי רחמים ושותים עד אבדן החושים משקה מתוצרת בית, מַתנים אהבה חופשית בין שיחי איקָקוֹ, ובמוצאי יום ראשון, בחצות הלילה, הם מקלקלים את שמחותיהם שלהם במריבות דמים של יד איש ברעהו.
וההמון הפוחזים והמתפרצים האלה הם שמסתננים בשאר ימות השבוע אל הכיכרות והסימטאות של השכונות העתיקות, עם דוכנים של כל דבר שאפשר לקנותו ולמכור אותו, והם המפיחים בעיר המתה את הלהט הקדחתני של יריד אדם שריחו ריח דגים מטוגנים - חיים חדשים.
השחרור משלטונה של ספרד, וביטול העבדות לאחר זמן, החישו את השקיעה המכובדת שנולד וגדל בה הד"ר חוּבֶנאל אוּרְבִּינוֹ.
המשפחות הוותיקות המיוחסות שקעו והלכו בדממת ארמונות שפּנימם עירום.
ברחובות הצרים המרוצפים אבנים, שמילאו יפה כל-כך את תכליתם בהתקפות פתע ובנחיתות של שודדי הים, השתלשלו עשבים שוטים מן הגזוזטרות ופתחו סדקים בחומות המחוזקות אפילו בבתים השמורים היטב, ובשתיים אחר הצהריים לא היה שם סימן חיים חוץ מתרגילי הפסנתר הלֵאים שנשמעו באפלולית שנת הצהריים.
בפנים, בחדרי-השינה הקרירים, הרוויים קטורת, שמרו הנשים על עורן מן השמש כאילו היתה נגע מביש, ואפילו במיסות של שחרית כיסו את פניהן בצעיף.
אהבותיהן היו אטיות וקשות, ולעתים קרובות הופרעו באותות מבשרים רע, והחיים נראו להן משוכים עד אין קץ.
בין הערביים, בשעה המעיקה שבין אור לחושך, עלה מן הביצות נחשול מתערבל של יתושים אוכלי בשר, והבל ענוג של צוֹאת אדם, חמים ועצוב, העיר בעמקי הנפש את ודאוּת המוות.
חיי העיר הקולוניאלית עצמם, שחוּבֶנאל אוּרְבִּינוֹ הצעיר היה מייפה אותם ברוחו בימי העצבות שלו בפריס, לא היו אז אלא אשליה של הזכרון.
במאה השמונה-עשרה היו חיי המסחר שלה המשגשגים ביותר באזור הקאריבי, ביחוד בגלל הזכות המפוקפקת שנפלה לה, להיות שוק העבדים האפריקאים הגדול ביותר בארצות אמריקה.
העיר היתה גם מקום מושבם של המִשְנים למלכים בממלכה החדשה של גראנאדה, שנוח היה להם למשול מן המקום הזה, על חוף האוקיינוס של העולם, ולא מעיר הבירה הקפואה הרחוקה, בדֶלף הטורד הנמשך מאות שנים והוא מערפל את חוש המציאות שלהם.
פעמים אחרות בשנה יתקבצו במפרץ שייטות של גָלֵאוֹנוֹת, אותן אניות מלחמה וסוחר, טעונות עושרן של פּוֹטוֹסי, קִיטוֹ וּוֶרָאקרוּס, והעיר חיתה אז את שנות גדולתה.
ביום שישי אחד, 8 ביוני 1708, בארבע אחר הצהריים, הפליגה הגָלֵאוֹנה "סן חוֹסֶה" אל קאדיס טעונה אבנים ומתכות יקרות ששוויין חמש מאות מיליארד פֶּסוֹ של הימים ההם, וסמוך לכך, מול הכניסה לנמל ממש, הטביע אותה אסקדרון של הצי האנגלי, ומקץ מאתיים שנה עדיין לא הוצל האוצר מן המעמקים.
בעושר הזה המונח על קרקעית של אלמוגים, ובגופתו של הקברניט הצפה על צדה על גשר הפיקוד, ראו ההיסטוריונים בכתביהם סמל לעיר הטבועה בים של זכרונות.
מעבר למפרץ, בשכונת המגורים לַה מַאנְגָה, עמד ביתו של הד"ר חוּבֶנאל אוּרְבִּינוֹ בזמן אחר.
גדול וקריר היה הבית, בן קומה אחת, ומרפסת של עמודים דוריים נשקפה אל המפרץ הזה, אותו אגם של מים מעלים אדי צחנה וטרוֹפֶת של אניות שטובעו.
מדלת הכניסה ועד המטבח היתה הרצפה של אריחים שחורים ולבנים כבלוח-שחמט, ורבים תלו זאת בהתמכרותו הגדולה של הד"ר אוּרְבִּינוֹ, ולא נתנו את דעתם שאריחים שכאלה היו חביבים על האומנים הקָטָלוֹנים שבנו את השכונה למתעשרים חדשים בראשית המאה הזאת.
הטרקלין הגדול תקרתו היתה גבוהה מאוד, כתקרת שאר חדרי הבית, ושישה חלונות בגובה אדם היו בו, שפונים אל הרחוב, ובינו ובין חדר-האכילה היתה דלת-זכוכית רחבה מאוד מעוטרת ענפי גפן ואשכולות ענבים ובתולות הולכות שבי אחר נגינת חלילי פאן בחורשה של ארד.
רהיטי הטרקלין, לרבות האורלוגין בעל המטוטלת הנוכח לו שם כזקיף הזה, היו רהיטים אנגליים מקוריים כולם מסוף המאה התשע-עשרה, והנברשות היו של נטיפי בדולח, ובכל פינה עמדו אגרטלים של חרסינת-סבר ופסלוני בהט של אוהבים פגאניים.
אבל ההתאמה האירופית הזאת לא היתה בשאר חדרי הבית, שכסאות קש וכסנועים וינאיים ושרפרפי-עור מעשה אומנים מבני המקום היו שם בערבוביה.
בחדרי-השינה היו תלויים על-יד המיטות גם ערסלים מרהיבי-עין של סַן חאסִינְטוֹ, וציציות צבעוניות בצדיהם, ושם בעליהם רקום עליהם באותיות גותיות בחוטי משי.
המקום שנועד מלכתחילה לארוחות-ערב חגיגיות, על-יד חדר-האכילה, שימש אולם-מוסיקה קטן ונוגנו שם קונצרטים אינטימיים כשבאו נגנים מפורסמים אל העיר.
בשביל לשפר את הדומייה כוסו האריחים מרבדים תורכיים שנקנו ביריד העולמי בפריס.
גרמופון חדיש עמד על-יד מדף של תקליטים מסודרים בקפידה, ובפינה עמד הפסנתר המכוסה משי רקום שהד"ר אוּרְבִּינוֹ לא ניגן בו שנים.
בבית כולו הורגשו שיקול הדעת והקפדנות של אשה שרגליה עומדות איתן על הקרקע.
אבל בשום מקום לא ניכרה החגיגיות הקפדנית ששררה בספרייה, שהיתה קודש הקודשים של הד"ר אוּרְבִּינוֹ עד שאחזה אותו זִקנה.
שם, מסביב לשולחן עץ-האגוז של אביו וכורסות-העור, כיסה את הקירות ואפילו את החלונות בארונות-זכוכית, והעמיד בהם בסדר כפייתי שלושת אלפים ספרים כרוכים בכריכה שווה של עור-עגל, וראשי תיבות שמו מוזהבים על גבם.
שלא כשאר החדרים, שהיו גלויים לרעש ולמשבי ריחות רעים מן הנמל, היו בספרייה תמיד השקט והניחוח של כנסייה.
הד"ר אוּרְבִּינוֹ ואשתו, שנולדו באזור הקאריבי וגדלו אפוא על האמונה התפלה שצריך לפתוח דלתות וחלונות כדי להכניס קרירות שאינה קיימת בעצם, הרגישו תחילה במועקת לב בגלל ההסגר.
עד שראו לבסוף את יתרונה של השיטה הרומית נגד החום, שסוגרים את הבתים בימי הרפיון והתרדמה של אוגוסט כדי שלא ייכנס האוויר הלוהט מן החוץ, ופותחים אותם לרווחה לרוחות הלילה.
מאז היה ביתם הבית הקריר ביותר תחת השמש הפראית של לַה מַאנְגָה, ועונג היה להם לישון שנת סיֶסטה באפלולית חדרי-השינה ולשבת על מרפסת העמודים הקדמית בערב ולראות את אניות-המשא האפורות והכבדות מנְיוּ-אוֹרְלִינס בעָברן, ועם דמדומים לראות את גלגלי-העץ של ספינות-הנהרות באורותיהן הדולקים בין הערביים מטהרים מדמנת מנוּחות זו של המפרץ בשובל של מוסיקה.
הבית גם היה הבית המוגן ביותר מדצמבר עד מרס, בזמן שרוחות הצפון תולשות גגות וחגות כל הלילה כזאבים רעבים שמחפשים להם פרצה לחדור בה.
איש לא העלה על דעתו שחיי נישואים נטועים על יסודות שכאלה, ייתכן כל עיקר שלא יהיו חיי אושר.
על כל פנים לא היה הד"ר אוּרְבִּינוֹ שמח וטוב-לב כשחזר לביתו בבוקר ההוא לפני השעה עשר, מבולבל משני ביקורים שלא זו בלבד שהחמיץ בגללם את המיסה של שבוּעוֹתא, אלא הם אף מאיימים לשנות אותו בגיל שבו נראה הכל כאילו כבר הוגשם ונשלם.
הוא רצה לנום תנומה קלה לפני ארוחת-הצהריים החגיגית של הד"ר לאסידֶס אוליביה, אבל בבואו מצא את המשרתים מתרוצצים בהתרגשות ומנסים לתפוס את התוכי, שעף אל הענף הגבוה של המנגו כשהוציאו אותו מן הכלוב לקצץ בכנפיו.
תוכי משוגע היה, בלי נוצות, שדיבר ולא כשנתבקש אלא בזמנים לא צפויים כלל, ובאותה שעה דיבר בבהירות ובהגיון שאינם רגילים אפילו אצל בני- אדם.
הד"ר אוּרְבִּינוֹ עצמו הוא שאילף אותו, ובדבר הזה נפלה לו לתוכי זכות שלא זכה לה איש במשפחה, גם לא הילדים כשהיו קטנים.
יותר מעשרים שנה הוא בבית, ולא ידע איש בן כמה הד"ר אוּרְבִּינוֹ יושב אתו בחצר הפנימית, שהיתה המקום הקריר ביותר בבית, ושם אזר את כל הלהט והתושייה של כוח-הפדגוג שבו עד שלמד התוכי לדבר צרפתית כאקדמאי הזה.
אחר-כך לימד אותו, מתוך כוונה טובה סוף עמוד 30 AMOR, CURIOSIDAD, PROZAC Y DUDAS, Lucia Etxebarria יצרייך יתלהטו פעמים רבות, כך היה כתוב במפה האסטרולוגית שלי.
האופק שלך זרוע אהבות עזות ובנות- חלוף.
שרשרת של שמות שזורים בנשיקות.
אחדים שלווים, אחרים נדיבים.
מהם גבוהים ומהם נמוכים, בהירים או שחרחרים, מכל המינים, ותו אחד משותף לכולם;
איבר הזכרות המתנועע באי-נחת בין הרגליים.
אחדים מהם מתקדמים בבטחה, הם גבוהים וגאים, נוקשים ועיקשים, זקופים כתרנים.
רבי און ותחבולה, בטוחים בעצמם, הגיוניים, בשלים ונחרצים, הם חודרים לכול.
הם נכנסים, תופסים פיקוד וכשהם בפנים, איתנים ומבוצרים, הם יודעים שהגיעו הביתה ומה תפקידם.
הם נכנסים ויוצאים, מתרגשים, מאיצים, מתוודעים לגבולות ממלכתם, קיסרות של לילה, נסיכות של נשיקה.
יש אחרים, קטנים, עצבניים וחוצפנים.
הם תגרנים כאלה, סקרנים, תמיד ימצאו מקום לשחק, להתנסות וללכת לאיבוד.
לפעמים הם בורחים לך, חוקרים מתוקים שכמותם, נחשים חלקלקים, מתחמקים כמו הסבון באמבטיה.
מופתעים, הם גולשים על ירכייך הלחות וחוזרים לטפס, להוטים וחסרי סבלנות, מפלרטטים ומדלגים לעבר המפלט החם והלח שהם יודעים שמחכה להם.
דגיגים שמחים ומטפטפים, שמקפצים מכוח הזרם הפנימי שלך, ולא אכפת להם איפה ואיך.
הם צעירים ברוחם, מקִלים ראש אפילו בעצמם.
תוכלי לאהוב אותם מאוד אבל הם לעולם לא יהיו שלך.
הם אולי יאהבו אותך יותר, אבל לעולם לא תהיי שלהם, חמקמקים ועליזים, בני-חלוף ונפיצים, הם לא ישאירו אחריהם לא אבק כוכבים ולא עקבות.
בקושי יישאר לך אותו זיכרון, מהוסס ומעורר געגוע, של השעות השמחות, היחידות שנחשבות, השעות שחייתְ באמת.
א.
כמו אנורמלית זה היה הזיון הראשון אחרי חודש, הזיון הראשון אחרי הקטסטרופה.
הרגשתי בודדה.
בודדה עד ייאוש, רעבה לחיבה, להוטה לליטופים ולגיפופים, כמהה, חייתית ורעבתנית כמו פיראנְיה.
זה נשמע לכם מוזר?
כולנו זקוקים לחיבוק מדי פעם, לא?
ולא שציפיתי ליותר מדי.
אבל לכזה מפח-נפש לא הייתי מוכנה.
קודם-כול, היה לו מה-זה קטן.
כמה קטן?
לא יודעת.
שנים-עשר סנטים?
משהו מזערי, בכל אופן.
זה היה כל-כך מגוחך - הכלי שלו, זאת אומרת - שכמעט והצעתי לו שיכניס לי אותו מאחור, בידיעה שזה לא יכאיב.
איך דבר קטן כל-כך יכול להכאיב?
מצד שני, זה לא בדיוק משהו שמציעים למישהו שכרגע פגשת בבר.
בקיצור, עשינו את זה בצורה המסורתית, מפותלים זה בתוך זה ומריירים כמו צלופחים.
עצמות המפשעה שלנו נחבטו זו בזו פעם ועוד פעם, ואני שמעתי אותו מתנשף מעלי כמו מטפס הרים עיקש, מתאמץ לשווא להגיע לפסגה שלי;
אבל האיבר המיקרוסקופי הזה שלו השתפשף לי בעליבות בין הרגליים, מחליק שוב ושוב בין השפתיים, וכל דחיפונת חדשה היתה לא יותר מניסיון שווא להגיע לנבכי תהום שעומקה ורעבונה היו הרבה מעבר לכוחותיו ולאונו.
ולמעלה הבחור המשיך כאילו אין מחר.
אני נהמתי ועשיתי את עצמי מתלהבת, בתקווה שהוא ימהר, אפילו מתוך הזדהות, ציפיתי שההתרגשות המעושה שלי תפעיל את ההתרגשות האמיתית שלו, אבל איפה!
הוא זיין שעות, או מה שנדמה לי כמו שעות, מזמז אותי והזיל עלי ריר, מרח אותי בשכבות של נשיקות מגושמות וברוק, שרט לי את הפנים בזיפים מחוספסים כמו נייר זכוכית מספר שבע ואני, תוך כדי, חשבתי על זה שאני מוכרחה לישון, חייבת לישון שש או שבע שעות, אפילו רק לילה אחד, כי שבוע שלם העברתי בקצב של ארבע שעות שינה ליום, החלפתי תנוחות, ניסיתי את כל הטריקים שאני יודעת, אבל גם זה לא עזר, הוא לא גמר.
עד שבסוף לא היתה לי בררה ושאלתי אותו אם קרה משהו, והוא אמר לי שלא, שהוא פשוט אוהב למשוך את זה יותר מאשר למהר.
ואני לא יודעת אם זאת האמת או שהיתה סיבה אחרת, אמיתית יותר, שהוא לא רצה לומר לי אותה - כמו שאני לא מושכת מספיק בעיניו, למשל, או שכל הערב הוא עשה ביד בשירותים, מה אני יודעת.
ואל תחשבו שאני זונה חסרת לב;
עשיתי מאמצים גדולים להיראות מוקסמת ולא לתת לו להבין שזה כישלון מוחץ, חוסר התאמה מזעזע מבחינה פיזית וכימית, אחת החוויות הכי איומות בעשרים וארבע שנותי.
וזה בלי לקחת בחשבון את ייסורי המצפון ואת הפחד שבמפגשים מזדמנים בעידן האיידס.
כשנפרדנו, כמעט הרחתי מה שהוא הרגיש:
שלא תהיה עוד פעם.
מה שמצדי היה ממש בסדר.
יכול להיות שאפגוש אותו שוב בבר.
אם הוא לא יצליח להתעלם ממני ולא ימצא ברמנית אחרת שתגיש לו כוסית, הוא יזמין ממני בפיזור-נפש, יעמיד פנים שהוא לא זוכר מה קרה.
לא אכפת לי.
או אולי כן.
עמוק-עמוק בכל אחת מאתנו מסתתרת שכבה של גאווה שבגללה, אם את רוצה ואם לא, תמיד כואב לך קצת לדעת שלא היית במיטבך, שלא הקסמת מספיק.
אולי זה מה שהכאיב לי בבוקר ההוא.
אבל מיד נזכרתי בפעמים שבהן השני התאהב ואני לא, ובתחושה המחורבנת שהיתה לי כשנאלצתי לסבול את הניג'וסים ואת הפרצופים שהתלוו לזה.
תסביך האשמה, הבושה המיותרת!...
ונראה לי שקרה הדבר הכי טוב האפשרי:
שגם בעיניו לא מצאה חן תוצאת הקרב העקר שלנו, וזה אף-על-פי שהאגו שלי רעבתני כל-כך שהוא דורש לספק את היריב, גם אם אני נשארת לא מסופקת.
טריקת הדלת של הדירה הצטלצלה בתוכי, הדיה מוגברים פי אלף.
כדי לעמעם את הרעש קברתי את ראשי בתוך כרית והתחלתי לפלוט יבבות שנבעו מחזי, פרצו ונדחקו החוצה.
הציפית נרטבה תוך כמה שניות, ולובנה האינסופי ערפל את עיני.
ראיתי מולי את איאן, איאן לנצח, שדמותו הקפואה הוטבעה על הרשתית שלי כמו בתשליל, דמות חקוקה בברזל מלובן, שאפילו חודש שלם של אקסטות לא הצליח למחוק.
השתוקקתי לחזור לגיל שבע, גיל בלי הערות זדוניות ובלי טרדות, כשלא ידעתי מה זה סקס וגם לא עניין אותי, אותו מצב של בוּרוּת מאושרת שלעולם לא אדע עוד.
ארבעה דברים הביא לי הגיל, ועל ארבעתם הייתי מוותרת בשמחה:
אהבה, סקרנות, נמשים וספקות.
ותארו לכם שהמשפט הזה בכלל לא שלי.
הוא של דורותי פרקר ( Four be the things I'd be better without – love, curiosity, freckles and doubt.
).
ילדוּת.
אני סוחטת את המוח וצוללת בחיפוש אחר זיכרונות:
אני רואה את עצמי, ראשן עם שיער מתולתל אסוף על הקודקוד בסרט כחול ענקי.
ואני לבושה בתלבושת האחידה האיומה של בית-הספר;
חולצה לבנה, וֶסט וז'קט כחול, חצאית קפלים בצבע כחול-צי שהמכפלת שלה תפורה ורצועת המותניים שלה מקופלת, כי אצלנו במשפחה היו צריכים לחסוך וקיוו שהחצאית תחזיק לפחות ארבע שנים.
אני לא מכירה אף אחת שלא רצתה בילדותה להיות בן, לפחות לפעמים.
לא שהיינו מוותרות על המשחק בגומי ועל עוגות הבוץ בחצר בית-הספר, אבל זה לא אומר שלא קינאנו בחופש של הבנים ששיחקו כדורגל במסדרון והרגו לטאות קטנות ברוגטקה.
ואת זה לא יכולנו לעשות, כי זה היה קטע רק של בנים.
אנחנו היינן צריכות לחזור הביתה בתלבושת נקייה ומצוחצחת כשהסרט של הקוקיות במקום, ומההתחלה הבהירו לנו טוב-טוב שמשחקי ילדים ושמירה על הדימוי שלנו ממש לא הולכים טוב ביחד.
כשהלכתי לבית-הספר, נורא עצבן אותי שאלוהים הוא גבר.
מרגע שהסבירו לי שאלוהים הוא גבר, מיד התחלתי להרגיש יותר קטנה, כי ככה פתאום, בלי התראה, נעשיתי בנאדם סוג ב'.
אם אלוהים יצר אותי בצלמו ובדמותו, למה הוא ברא אותי ילדה, כשהוא בעצמו זכר?
ולא סתם זכר, אלא אלוהים האב, שבתפילה התייחסנו אליו בתור אבינו שבשמים.
אבא שלי, למשל, עזב את הבית כשהייתי בת ארבע, ככה שלא ממש החזקתי מחובות אבהיות וגם לא האמנתי שמישהו, רק מעצם היותו אבא שלי, מחויב להקדיש לי תשומת-לב מיוחדת.
חוץ מזה שאלוהים הוא בן, והגיוני שיטפל קודם-כול בדומים לו, כמו למשל בחבורת המטומטמים שהרעישה מעבר לגדר, הבנים של המָריסטים (חברים באחת מקהילות הדת המקודשות למריה), אלה שהיינו פוגשות באוטובוס.
להם הרשו לשחק בכדור ולטפס על עצים, ולא היה להם שום סרט מגוחך שהיו צריכים לשמור עליו שלא יזוז מהמקום.
לנו, הבנות, בגלל שלסבתא-של-הסבתא-של-הסבתא שלנו התחשק לאכול תפוח שהיא לא היתה אמורה לאכול, השאירו רק את השיירים.
לא יכולנו להיות כמרים, לא יכולנו לברך על הגביע ולשתות יין מוסקט ולשיר בכל הכוח באפוד ירוק את מזמורי יום א' לפני המזבח;
המקסימום שיכולנו לשאוף אליו היה להיות נזירות, ללבוש גלימה שחורה שתכסה את שערנו המגולח בתער, ללבוש בגדים גזורים רע שיגיעו לנו עד כפות הרגליים, ולהפחיד את הילדות החדשות שמגיעות לבית-הספר בסיפורים על קלחות ולהבות.
נזירות מסכנות.
נמלים נבובות עם שליחות מפוקפקת, שנכנסו למסדר בגלל שברחו מאב עריץ, מבית חסר כול או מהבושה החברתית של רווקות שאף אחד לא רוצה בהן.
פרצופים עכבריים רחוצים בסבון של סודה, שריח תמידי של קמפור היה נפלט להן מבין רשרושי הגלימות וקפלי הרפיה השחורה, ומציף את מסדרונות האבן האינסופיים.
אף אחת מאתנו לא רצתה לגמור נזירה.
אני בטח שלא.
מיסיונרית עוד איכשהו, אבל נזירה?
בחיים לא.
חוץ מזה, אמא שלי כבר התנדבה לשכנע אותי שזה העתיד הכי נורא שיכול להיות לי.
היא לא אמרה לי את זה ישר בפנים, אבל הבנתי בעצמי, כי שמעתי אותה חוזרת ואומרת לאחותי רוזה שתתקשט קצת, ותתעניין קצת יותר בבחורים, כי אחרת בסוף היא תיאלץ להיות נזירה.
ומהנימה שהיא הדגישה בה את המילים "להיות נזירה", יכולת להבין תכף ומיד שמבחינתה אחותי צריכה לרוץ מיד לרחוב, מאופרת ומסורקת כמו שצריך, ולחייך לכל בחור שעובר.
בקיצור, נשארה לנו הברֵרה להיות נזירות ולראות את עצמנו כבנותיה של מריה.
בעיני, הקטע הזה של הבתולה מריה תמיד נראה כמו פרס תנחומים (למרות שתמיד נזהרתי מאוד לא לומר את זה), כי הפסל שלה שעמד בכנסייה היה קטן בהרבה מזה של ישו, אותו ישו צלוב, מדמם ומפחיד, רב-רושם וכמעט יפה, ישו הסובל והכחוש, מעץ כאוב שגולף לשרירים ולגידים.
הדמות הקטנה שניצבה לשמאלו התגלתה כברייה בעלת תווי פנים ילדותיים, שיער בצבע החיטה, עיניים כחולות, דהויות מדמע, לבושה גלימה לבנה שמעליה כסות כחולה בהירה, ועל ראשה נזר כוכבים.
היא הזכירה לי במעורפל את אמי, בהבדל דק אחד:
על שפתיה של דמות אם האלוהים הצטייר חיוך קליל של נועם, שבשום אופן לא היווה חלק מרפרטואר ההבעות של אמי שלי.
שנים אחר-כך נודע לי שאמו של ישו המשיח היתה יהודייה מהגליל וסביר להניח שהיתה שחרחורת.
אבל דמות הפסל הבלונדיני בכנסייה נחקקה בראשי עד כדי כך, שתמיד כשחשבתי על ישו המשיח או על אמו דמיינתי אותם בלונדינים.
בבית-הספר שלנו הקדישו אותנו לבתולה בגיל ארבע.
החיים היו קלים אז.
כמה מתוק היה לתת יד ולהיות מובלת בנתיבים מוכרים וידועים:
אני זוכרת, פחות או יותר, את טקס ההקדשה:
אנחנו, הבנות, מעדנו והתקדמנו במעבר בין הספסלים שבכנסייה, מהדקות בין ידינו חבצלת עצומה ולבנה, שהיתה כמעט גדולה יותר מאתנו, והנחנו אותה על המזבח לרגלי הבתולה.
אחר-כך הכומר נתן לנו מדליון שהסמיך אותנו להיות "בנותיה של מריה", וכאן המקום לציין שלא בחרנו לשאת בעול כה כבד, וזאת משום שאף אחד לא שאל אותנו אם אנחנו רוצות בכלל להשתתף בקרקס הזה.
היה שוני מהותי בין "בנותיה של מריה" לבין "חיילי האלוהים", התואר שנשאו בו הבנים אצל המריסטים.
השוני חיזק את הרעיון שנגזר עלייך מלידה לשבת בחיבוק ידיים מתסכל:
התחלת בתור ילדה שאסור לה לטפס על עצים, וגמרת בתור בחורונת טובה וצייתנית שאף פעם לא מרימה את הקול.
בסופו של דבר, ישו ארז את המזוודות ויצא לתור את הארץ, כשהוא מלקט תלמידים פה ושם, מרבה לחמים ודגים, מחיה מתים, מרפא חולים, הולך על פני המים, ממיר את דתם של שרי מאה ומככב במשתאות.
אבל הבתולה, מה עשתה הבתולה בחייה?
הבתולה, עם כל זה שהיא "אם האלוהים", היא בסך-הכול דמות משנית בכתבי הקודש, באיורים של הקטכיזם (מונח נפוץ לספרים שהכילואת עיקרי התורה הנוצרית והיו נפוצים בימי הביניים (מן המילה היוונית "לחנך")) היא מופיעה דוממת וכנועה על גבי ענן, כפות ידיה שלובות על חזה, ועל פניה מעין שעמום סבלני.
גם הנסים שהיא חוללה הם מדרגה שנייה.
יובלות לקח לוותיקן עד שהכירו בהתגלויות האלה.
לסיכום:
בילדותי העדפתי, כמו כולן, להיות בן.
וגם אם אִתרע מזלי להיות בת, כבר אז התחילה להתהוות במוחי הקטן המחשבה שלא ממש בא לי להישאר בתולה.
מאהבת העולם הזה נגזר עלי מן הסתם לאבד את העולם הבא.
מה לעשות.
בגיל אחת-עשרה הגיע הנורא מכול.
כמה אכזריים הם החיים כשמישהו גוזל את הילדות שלך בנחמדוּת...
את משחקת לך בכיף בבובות, ופתאום הנזירות מגלות לך את "הסוד הגדול של הבריאה".
מסתבר שמן הטעם הפשוט שנולדת ילדה, האל הניח בתוך גופך אוצר שכל הזכרים בעולם ינסו לגזול אותו ממך בכל מחיר, ואילו המשימה שלך היא לשמור שלא יחללו את האוצר הזה ולהפוך את גופך למקדש בלתי-חדיר, להאדרת האל, ברוך שמו.
תחילתה של האחריות הזו תגיע ביום המיוחד שגופך יעניק לך לראשונה כמה טיפות דם, שיזכירו לך את הקורבן שעלייך להקריב למענו על מנת לגמול לו על מה שהוא, האל, עשה בזמנו בשבילך.
כל הסיפור על הדם והאחריות והמקדש שצריך לשמר והקורבן, הטיל עלי אימה כזו, שביום שהגיע המחזור הראשון שלי נשמרתי מאוד שלא לספר עליו לאף אחד וגנבתי לאחיות שלי את התחבושות ההיגייניות.
לא הרגשתי מסוגלת להתמודד עם האחריות החברתית והמוסרית שמצבי הנרכש החדש כאישה עמד להעמיס על כתפי הקטנות, כתפי ילדה שטוחה לגמרי.
מצחיק אותי להיזכר בזה עכשיו, כשכבר שלושה חודשים לא קיבלתי.
ולא, אני לא בהיריון.
וגם אל תחשבו שאכפת לי כל-כך מהאַמֶנוֹרֵיאָה הזאת - שזה שמה המדעי של הבעיה שלי.
כי האמת היא שזה לא מי-יודע-מה נעים להסתובב עם טפטוף של דם דביק מהמפשעה, או להיות מוטרדת בשאלה אם יש לך או אין לך "טמפקס" בתיק למקרה שפתאום את מוצאת את עצמך באמצע מסיבה ורואה שהמכנסיים הכי טובים שלך הולכים לעזאזל.
שלא לדבר על ההתכווצויות, והכאבים, והמצב- רוח הרע של התסמונת-טרום-מחזור וכל הדברים האלה.
ומה עם הכלבים שהולכים אחרייך ברחוב כי יש לך ריח של כלבה מיוחמת?
אני זוכרת פעם אחת בתחנת אוטובוס, שכלב רחוב אחד התחיל להתחמם משהו פחד וניסה לעלות עלי.
יצא לו מהשטרונגול משהו ורוד ומבריק.
הייתי אז מאוד צעירה וכמעט מתתי מבושה.
ניסיתי לדחוף אותו ממני במטרייה, אבל כלום, נראה שזה רק מדליק אותו עוד יותר.
מה אני יודעת, אולי זה היה כלב מזוכיסטי.
איזה קטעים.
בקיצור, מבחינתי, אין בעיה, אין לי מחזור ואני מרגישה סבבה.
אבל הגינקולוגית שלי חשבה אחרת, והכריחה אותי לצאת לאודיסיאה שלמה במעבדות ובבתי-חולים, כדי שיחזירו לי את קשר הדם לעולם.
בדיקות ראשונות:
בדיקת דם ואולטרסאונד.
בהתחלה הרופאה לא ראתה שום דבר יוצא דופן, והחליטה שהגורם לבעיה שלי הוא סְטְרֶס.
זה נשמע לי קצת מגוחך.
אני בסך-הכול בַּרמֶנית, ואנחנו הברמניות לא סובלות מסטרֶס.
ושתדעו שמתאים לי מאוד להיות ברמנית ואני לא רואה בזה שום דבר רע, אף-על-פי שהאחיות שלי מתעקשות לומר לי שאני צריכה להקדיש את זמני למשהו יותר רציני.
בדרך-כלל אני עונה להן שאם הייתי יכולה, כבר הייתי עושה את זה, אני הרי לא טיפשה.
וזה המקום להבהיר, בניגוד למה שרוב האנשים חושבים, שלהיות ברמנית בבר אופנתי זה לא אומר להיות מטומטמת, ממש לא, כי ככה יש לי יותר זמן לקרוא או לגמור את התזה שלי, וכרגע מאוד נוח לי בעבודה, אפילו שאין לי ביטוח לאומי או חוזה קבוע או יציבות משום סוג שהוא, וגם לא שום פרט מהפרטים האלה שהאחיות שלי כל-כך מחזיקות מהם.
אבל בחייכם, רדו ממני, זאת עבודה, ואני מתפרנסת ממנה, וזה מה שחשוב.
אבל ברור שאין מי שיכניס את זה לראש של האחיות שלי, שכל היום מזיינות לי את השכל שכריסטינה, את לא יכולה להמשיך ככה, וכריסטינה, מה תעשי עם החיים שלך...
איזה כבדות!
אחותי רוזה, שהיא מנהלת בעמדה בכירה, חושבת שכולנו צריכות להיות כמוה ולהגיע הכי גבוה שאפשר, ונדמה לי שבשבילה אחות ברמנית זה אותו ביזיון כמו אחות זונה בשביל סיציליאני.
לשיטתה, אין קל מלחשב ולמצוא את ערכו של כל אדם;
מחשבים את הממוצע של גורמים שונים כמו מספר האפסים בחשבון העו"ש שלו, מספר המטרים המרובעים של המשרד שלו או מספר הכפופים לו, ולפי זה נותנים לו ניקוד מאחת עד עשר.
זה בגלל שהיא גאונה או משהו;
היא מסוגלת להביא לך את השורש המרובע של מספר בן ארבע ספרות בלי עיפרון ובלי נייר, ויודעת בעל-פה את ערי הבירה של כל הארצות בעולם, אפילו הנידחות ביותר.
אבל כאילו כדי לאזן את הגאונות שלה, היא קצת קוקו.
בקושי מתחברת עם אנשים.
יש לה אופי כל-כך הרמטי עד שהיא נראית לי ארוזה בוואקום.
גם האחות השנייה שלי, אנה, היא לא בדיוק סמל היציבות הנפשית.
לפני שבועיים התקשרה אלי אמא שלי, מוטרדת מאוד, כדי לדבר אתי עליה.
ברגע ששמעתי את הקול הצונן והמאופק שלה בצד השני של הקו, ישר ידעתי שמשהו רע קרה, כי אמא שלי לא נוהגת להתקשר אלי ככה סתם, הטלפונים שלה, המתוכננים והמעטים, דורשים הצדקה ממדרגה ראשונה, סיבה רצינית שתאלץ אותה להעז ולחצות את הגשר השביר, העשוי מקלעת של תוכחות מצועפות והנחות מגוחכות, שמתחנו מעל התהום שבינינו.
אתם לא יודעים כמה קשה לי, כמה כואב לי, להודות שהקשר היחיד שנשאר ביני לבין מי שנתנה לי חיים מושתת על חשד הדדי.
אז אמי דיברה על אחותי והסבירה לי כמה מדאיג אותה שאחותי אנה, עקרת-הבית הסופר-אחראית, המתוקה והמנומסת ללא דופי, בוכה בלי הפסקה כבר די הרבה זמן ויורדת במשקל שממש רואים, וכשהיא דיברה, אני נאלצת להודות שהרגשתי כאילו היא מדברת על זרה גמורה.
מפני שלמען האמת, מאיפה יהיה לי מושג מה שלומה של אחותי אנה?
בינינו, אנחנו לא ממש מדברות, ונדמה לי שאני זוכרת שלא דיברנו גם כשגרנו באותו בית (מאז עברו איזה אלף שנה, או כך נדמה לי).
בואו נודה:
בעיניה, אני זנזונת.
ובעיני, היא עקרת-בית משעממת.
בזה מסתכמת אחוות האחיות בינינו.
ואף אחת לא אוהבת לדבר על המשפחה שלה, משום שפתאום מסתבר שאין לה שום קרש להיאחז בו בלב השיטפון הכללי הזה של משפחות מתפצלות, עבודות מזדמנות, יחסים קיקיוניים ומין נגוע.
אבל אם נחזור אחורנית, כי סטיתי לגמרי מהמסלול, כלומר נחזור לבעיות הגינקולוגיות שלי, הבדיקה השנייה היתה גרֵדה (כדי לא לזעזע אתכם אחסוך מכם את התיאור של השגת ביופסיה מהשחלות) ואז החליטה הרופאה שלבעיה קוראים "אֶנדוֹמֶטְריוזיס", שזה כמו גוש של תאים מתים, או משהו כזה, שמצטבר ברירית הרחם וחוסם אותה.
מסתבר שהאנדומטריוזיס הזה הוא אחת הסיבות העיקריות לעקרות אצל נשים, ואני לא ידעתי.
אז רשמו לי כמה כדורים שעשו אותי חולה לגמרי, הקאתי והיו לי בחילות, שלא לדבר על כאבים, התכווצויות איומות, כאילו פתחו לי את הקרביים במלקחיים.
יומיים גיששתי ברחוב, בין בניינים שנראו מטושטשים לעיני המתערפלות, כשאני נאלצת לעצור כל שלושה צעדים ולירוק נוזל מרה עכור שזרם לי בפה בלי הפסקה.
ובכל-זאת לא קיבלתי מחזור.
הבדיקה האחרונה, המכרעת, היתה ספירה הורמונלית.
והמסקנה שהרופאה הגיעה אליה אחרי ארבעה שבועות של אנליזות, בדיקות אולטרסאונד, גרדות, ספירות ופלישות כאלה ואחרות לאיברַי המוצנעים, למקדש הזה שחולל פעמים רבות כל-כך, היא שאני סובלת מ(תחזיקו חזק) "עודף טסטוסטרון".
איזה שם בן-זונה יש להורמון הקטן הזה.
ולשם הבהרה:
מסתבר שטסטוסטרון הוא הורמון זכרי, ואסטרוגן הוא נקבי, ובגוף האנושי, בכל גוף אנושי, יש גם מזה וגם מזה, והיחס ביניהם מגדיר את המין.
יתרון לאסטרוגן:
נקבה.
יתרון לטסטוסטרון:
זכר.
ולי, דווקא לי, יש יותר טסטוסטרון ממה שצריך היה להיות ולכן אין לי מחזור.
מי היה מאמין, עם הציצים האלה והירכיים האלה.
אני, שנראית כמו האמ-אמא של הנקבות, מסתבר שיש לי יותר מדי הורמונים זכריים.
ותראו איזה צירוף מקרים:
אחרי יומיים אני מוצאת ב"קוסמו" מאמר בנושא.
ב"קוסמו" היה כתוב שבארץ היֶנקים התחילו לתת טסטוסטרון לנשים בגיל העמידה, כדי לראות אם זה יסדר להן את החיים ויפסיק להן את גלי החום, וגילו שלנשים שטופלו בטסטוסטרון הליבידו זינק לשמים.
תארו לכם את הנשים המסכנות האלה, בלי שליטה, בלי בושה, קופצות על הדוור, על החלבן, על מחלק העיתונים, על כל גבר שישים להן אותו מקדימה.
אז הרופאים ערכו מחקר רציני על התופעה והגיעו למסקנות הבאות:
אחת, שלנשים בעלות עודף טסטוסטרון כמונו יש דחפים מיניים מוגדרים יותר מאשר לשאר, ושתיים, שאנחנו יותר תוקפניות והחלטיות.
מאז שמלאו לי חמש-עשרה ונמאס לאמא שלי לסבול את המצבי-רוח שלי, היא שלחה אותי לערמה רצינית של פסיכולוגים, בזה אחר זה.
חצי מהחיים בזבזתי בניתוח הסיבות האפשריות לרגשות ולתגובות שלי.
ההפקרות הבלתי-נשלטת שלי, ככה הם טענו, אינה אלא חיפוש אחרי דמות אב.
המריבות עם אמי - ניסיון נואש להגדיר את אישיותי על דרך העימות.
אבל לפי הספירה ההורמונלית שלי, מסתבר שיכולתי לחסוך לעצמי את כל אותן שעות אינסופיות שהייתי שרועה על איזו ספה וניסיתי לחזור בזמן עד למזון התינוקות הראשון שאכלתי, כי - הייתם מאמינים?
- ההסבר לתשוקות ולהתפרצויות שלי הרבה יותר פשוט:
סתם עודף הורמונים.
ואותו הדבר עם רוזה, אחותי המאופקת.
תמיד חשבנו שהיא בחורה מוזרה ומופנמת כל-כך מפני שהעזיבה של אבא שלנו, שהסתלק ככה בפתאומיות, בלי לומר לנוכלום, השפיעה עליה קשה.
אבל מסתבר שגם היא הלכה לפסיכיאטר (כן, אני יודעת שהבית שלי מזעזע, שתי אחיות הולכות לפסיכיאטר והבכורה בוכה בדיכאון של החיים), והרופא הסביר לה שהכול בגלל שיש לה שיבוש במאזן הסרוטונין.
זאת אומרת שלאחותי חסר חומר שפועל כמקשר בין תאי העצב במוח.
ככה שעכשיו רוזה מכורה לפרוזאק, סם פלאי וחוקי שאמור לכאורה להסדיר את רמות הסרוטונין שלה ויעשה ממנה אישה חדשה.
נחכה ונראה.
אז ככה.
לי יש יותר מדי טסטוסטרון ולה חסר סרוטונין.
וככל שזה תלוי בעודפים או בחוסרים האלה, לבעיות שלנו אין שום קשר לנסיבות אישיות או משפחתיות אלא להרכב הכימי של המוחות או השחלות שלנו.
ככה שפרויד, לַקַאן, יונג, רוג'רס - פישלתם, חברים יקרים.
אבל אני שואלת את עצמי אם זה לא עובד הפוך:
אם החיים לא שינו אותנו עד כדי כך שהמוח של רוזה הפסיק לייצר סרוטונין והשחלות שלי התחילו להפריש טסטוסטרון כמו משוגעות, ולכו תדעו מה קרה לאיזה איבר מאיבריה של אנה.
כי עד כמה שאני זוכרת, נדמה לי שהיה זמן, כשהייתי מאוד-מאוד-מאוד קטנה, שבו היינו משהו שדומה למשפחה נורמלית, ואחיותי ואני סיפרנו אחת לשנייה סיפורים בחושך, מתחת לשמיכות, ולא היינו מדוכאות, מעוצבנות ובוכיות כל היום, ולא ירדנו אחת על השנייה כל הזמן;
וכולם חשבו שאנחנו די נורמליות, יפות ומתוקות, ילדות חמודות.
לסיכום, מה בא קודם, הביצה או התרנגולת?
האם הגוף שולט בנו או אנחנו שולטות בגוף?
שאלה מעניינת.
בינתיים, הגינקולוגית מתעקשת שאקח כדורים חדשים, ואני מתנגדת;
קודם-כול, כי לא מתחשק לי לחזור להקיא ולסבול מבחילות ומהתכווצויות;
ושנית, כי אני לא בטוחה שמתחשק לי שיחזור לי המחזור, ודבר שלישי, מאז שאיאן עזב אותי, או אני עזבתי אותו, או נפרדנו - מאז חלף חודש, חודש של סיוט - כמעט לא בא לי להזדיין, ואם בנוסף לזה עוד אפחית את רמת הטסטוסטרון שלי, אני חוששת שהליבידו שלי יצנח לגמרי.
נכון, האחיות שלי מציקות לי הרבה על זה שאני מופקרת וטורפת גברים, אבל מה אתם רוצים שאני אומר?
ככה אני, אם בגלל שאבא שלי עזב אותנו, ואם בגלל שיש לי עודף טסטוסטרון, ככה אני וטוב לי, ולא בא לי לוותר על התענוג המוחשי היחיד שיש לנו בחיים.
ב כמו בִּמקום החיים היו צריכים להיות כמו לוח שנה, שבכל יום אפשר יהיה לתלוש דף ולהתחיל דף חדש.
אבל הם דווקא כמו שכבות גיאולוגיות.
בחיים הכול מצטבר, הכול משפיע.
הכול קשור.
המבול של היום יכול להיות רעידת האדמה של מחר.
כשהייתי בת שלוש-עשרה ודוֹנוֹסטי היתה בשבילי רק העיר שסבא וסבתא שלי גרים שם, היה לי מנהג, לטייל עם ידידי מִיקֶל לאורך המזח.
מיקל וכריסטינה, תמיד יד ביד.
מיקל היה ילד בן שלוש-עשרה, מבילבאו, שגר בבניין הגדול הצמוד לשלנו.
בקיץ ההוא אמא שלו חלתה ואושפזה בבית-חולים.
נראָה שזה יהיה סיפור ארוך, ולכן אבא של מיקל החליט לשלוח את בנו יחידו לבלות את החופשה אצל אחיו, הדוד של מיקל, בסן סבסטיאן.
אבל לדוד, מורה בתיכון, רווק ומופנם, לא היו לא זמן ולא כוח להשקיע באחיין שלו, כך שהבחורון המסכן נידון לנדוד בחצר הבניין, לרדוף אחרי לטאות ולזרוק אבנים על חתולים.
מהר מאוד הכרנו ומיד נדבקנו זה לזה בדבק נגרים.
הבילויים שלנו היו שגרתיים למדי:
דנו בשאלה אם לשבלולים צריך לקרוא שבלולים, חלזונות, או בֶּרָלֶה, ואם לסרטנים קוראים חסילונים או לובסטרים.
אחר-כך היינו ממציאים בדיחות על שלט של תחנת המשמר האזרחי, שפצצה מזדמנת העיפה חלק ממנו, והפכה את הסיסמה האפית "כולם למען המולדת" לסיסמה הנקייה יותר "כולם למען מולדת".
מיקל סבר ש"מולדת" הוא שמה של אחת הפרוצות המצטיינות מהרובע הישן - שגבולותיו מתחילים בדיוק מאחורי התחנה - ושהיא בטח בחורה מאוד פופולרית בקרב השומרים הצעירים.
אחר-כך רדפנו אחרי יונים בפארק, וניסינו לשווא להכניס בעיטה לאחת מהעכברות המכונפות האלה.
ובסוף, כשירד הערב ואורות הנמל התחילו להידלק, נשענו על המעקה המשקיף אל החוף והסתכלנו בים הרבה זמן.
"תאר לעצמך," הייתי אומרת, "שבוקר אחד אתה יורד לחוף ורואה שהאי סנטה קלרה נמצא במקום הר אוּרגוּל, והר אורגול במקום סנטה קלרה.
אתה משפשף טוב-טוב את העיניים, מנסה לשכנע את עצמך שזאת רק הזיה מההנגאובר, אבל אתה מביט שוב והנה הם מולך, ההר באמצע והאי משמאל, והכי נורא זה שאף אחד לא שם לב, רק אתה.
מה זה, עבודה של האנשים ממאדים?
ההתחלה של תוכנית 10?
(סרט מדע בדיוני של טרנט האריס, "תוכנית 10 מהחלל החיצון") חזרתי על הבדיחה כמעט בכל ערב, ותמיד היא הצחיקה אותנו.
ובכל בוקר, כשהלכנו לים, הדבר הראשון שעשינו היה לוודא, באנחת רווחה, שגם ההר וגם האי עדיין נמצאים במקומם.
כשנגמרה החופשה הבטחנו זה לזו שבעתיד נמשיך להתכתב ולדווח אם ההר והאי לא החליטו להתחלף.
השנים חלפו, שנינו חזרנו לדונוסטי, מסיבות שונות, אבל אף אחד מאתנו לא שלח את הגלויה המובטחת.
עבר הרבה זמן בלי שהתראינו או אפילו דיברנו בטלפון.
אף-על-פי שלא אמרנו את זה, היינו מאוהבים.
אבל האהבה לא נשארת לנצח.
האי סנטה קלרה, מכל-מקום, לא זז ממקומו.
אחרי שנים ביליתי את החופשה הראשונה שלי עם איאן בדונוסטי, ומאז נותרו טיילת "לה קוֹנְצָ'ה", היונים בפארק, צדודיתו של סנטה קלרה והמעקה הצופה לחוף קשורים בו ללא הפרד.
סן סבסטיאן כבר חדלה להיות ביתם של הסבים שלי, עם הבניין הגדול והמאובק והטיולים עם מיקל על המזח, אלא פשוט העיר שאיאן וכריסטינה גילו שם את האהבה.
ובימים האחרונים, כשכל כלי התקשורת לא מפסיקים לברבר על פסטיבל הקולנוע בסן סבסטיאן, אני לא מתקרבת לאף עיתון ולא פותחת טלוויזיה, כי אני לא יכולה לשאת את המראה של מלון "ויקטוריה אֶאוּחֶנְיה" או של המזח או של הפארק או של החוף, ועוד פחות מזה את המראה של האי סנטה קלרה.
ולכן רק הסרטנים, או הלובסטרים, או החסילונים, או איך שלא קוראים להם, מעזים לקפוץ בלי חשבון בין הסלעים דרך סדקים עמוקים מאות מונים מאורך גופם.
רק הסרטנים.
ג כמו ג'וב אלוהים ברא את העולם בשישה ימים.
קצת אחר- כך הוא גירש את אדם מגן עדן והעניש אותו ואמר שבזיעת אפו יאכל לחם.
חברת "אפל" מייצרת כמה מיליוני מחשבים בשנה.
מיליוני עולמות וירטואליים מעוצבים יום-יום בידי בוראי עולמות בני עשרים ושבע, מיקרו-עבדים של רמת איי-קיו ללא שיעור...
בקרב שבטים אפריקניים, גבר בוגר עובד בממוצע תריסר שעות בשבוע.
גבר אירופי עובר בהרבה את הארבעים.
כך מתעלה הקדמה על האל בכול, גם באכזריותה.
לכן אנחנו אוהבים כל-כך גני עדן מלאכותיים:
בגלל הגעגוע לזמנים טובים יותר.
כשעזבתי את הבית עבדתי איזו תקופה במשרד של חברת מחשבים בינלאומית.
חומרה.
כלומר, מחשבים, מדפסות, סי-די-רום ועוד רובוטריקים אינטליגנטיים שנוצרו כביכול כדי להקל על בני-האדם את עבודתם.
כמה אירוני.
המידע על המוצרים הגיע באנגלית, כך שאמתכם הנאמנה, סטודנטית מתמחה לפילולוגיה אנגלית, היתה צריכה לתרגם אותו, לערוך אותו, ואחר-כך לדאוג לשלוח אותו לעיתונים שעוסקים בנושא, כדי ששם יוכל החתיך התורן של העיתון לכתוב שכונן CD במהירות פי שישה מאפשר זמן גישה מצוין, או שכרטיס תלת-ממד משוכלל למחשבי "פנטיום" מתאים במיוחד למקצוענים בתחום החזותי התובעני, כמו לאנשי גרפיקה ממוחשבת וקריאייטיב של 3D .
הייתם צריכים להכיר אותי אז.
שלטתי שליטה ללא מצרים במושגים כמו ממשקים, כרטיס מסך, יציאת מקבילית, מנהל התקן, יציאה טורית, חריצי הרחבה של 16 ביט, כרטיס קול, מדפסות לייזר תרמיות או מעבדים.
החיים עברו עלי שם, בתא הקטן שלי שישבתי והשמנתי בו, חלל של שני מטר מרובע בקושי, תחום בין שני שולחנות פורמייקה בצורת L .
הראייה שלי נדפקה מרוב שאימצתי את העיניים כל הימים, הסתנוורתי מאור הרפאים של המחשב ומהבוהק המוגזם של מנורות ההלוגן, והרכינה התמידית המאומצת על המקלדת עשתה לי כאבי גב איומים.
שני מספרים במשקפיים ועקמת - ככה, במכה אחת.
וכל זה בשביל משכורת עלובה, משום שאמתכם הנאמנה היתה סטודנטית, כאמור, ולכן קיבלה חוזה התמחות.
מה שאומר, בשפה פשוטה, שעבדתי כמו כולם אבל הרווחתי הרבה פחות.
וזה עוד לא היה הכי גרוע.
כי הכי גרוע היה עדר הבקר שנאלצתי להתחכך בו יום-יום.
למשל, המזכירות המאופרות, המתנדנדות על חיקויי "ג'וצי", שהשיער שלהן כבר הפך למקלעת של אריג גס מרוב מוס וגוונים זהובים.
בחורות שלא קראו בחיים שום דבר חוץ ממדריכי טלוויזיה ועיתוני נשים ירודים, ושידעו לדבר רק על הסרט הקוּלי ששמו בטֶלֶה ערב קודם, ועל החבר החדש של צָ'בֶּלי (בתם של חוליו איגלסיאס ואיזבל פרייסלר), ולרדת אחת על השנייה.
הכי גרוע היה האחראי על העובדים שחשב שצריך להחזיר את עונש המוות כדי לגמור עם הטרוריזם אחת ולתמיד, ושהסתכל לי על הציצים בשיא החוצפה בכל פעם שעלינו יחד במעלית.
לא פחות גרועים היו מנהלי השיווק שהגיעו בכל בוקר למשרד אפופים בענני סירחון של מי קולון זולים, בחליפות גזורות רע ממודל "אמידיו טוצ'י", שהם קנו ב"קורטה אינגלס" ("המשביר לצרכן" הספרדי) ושתמיד היו קצרות מדי או ארוכות מדי, עם כיסים באזור החלציים וקפלים בריפוד של הכתפיים.
עבדים של חליפות קונפקציה שאין להם כסף לקנות בגד אצל חייט אבל רוצים להיראות כאילו יש להם.
מה לא הבטיחו לי שם.
נתנו לי להבין שאם אתאמץ מספיק, בסוף יכירו במעלותי, והמאמץ שלי ייתרגם להכרה, לקידום ולשכר.
אבל אחרי שנה זנחתי את האשליות הילדותיות האלה, את השאיפות הנאיביות האלה, והבנתי סוף-סוף שלעולם לא אתקדם ולעולם לא יעלו לי את השכר.
בסוף שנת הכספים סירבו לעדכן לי את המשכורת בטענה שהמדינה בכלל והחברה בפרט נמצאות במשבר.
איזה משבר ואיזה נעליים, בשבילם משבר היה ירידה בהטבות, לא ביטול ההטבות.
זאת אומרת שבמקום להרוויח מי-יודע-כמה מאות-מיליונים ועשרים ושלושה אלף, כמו בדוּח הקודם, הם הרוויחו רק מי-יודע-כמה מאות-מיליונים - זה כל הסיפור, ממש משבר עמוק.
למעשה, החברה לא יכלה לשלם לי יותר, כי הכסף תמורת העבודה שלי הלך למנהלים ולחוזים השמנים שלהם בני שמונה הספרות, וככה יצא שלחברה לא נשאר כסף לשלם לכל השאר.
ונראה לכם שהטווסים האלה בחליפות "ארמני" ובחפתי כסף של "צ'וּס בּוּרֶס" נתנו את הכסף הזה לנשותיהם, מתנה ליום הנישואים?
זין בעין.
הבוס שלי, מנהל השיווק החדש- דנדש, שהרוויח מיליון פֶּסוס בחודש, כלומר פי אחת-עשרה מהמשכורת שלי, דיבר בטלפון כל היום עם המאהבת התורנית שלו, כי הוא הרי החליף מאהבות בתדירות שהוא היה מחליף אפטר שייב;
"דווידוף", "פארנהייט", "קלווין קליין", אנה, לוסיה, לורטו...
צריך להיות כל הזמן מעודכן!
והוא אפילו לא ידע לדבר אנגלית או לכתוב בלי שגיאות.
מי כמוני יודעת, אני זאת שתיקנה את הפקסים שלו.
אבל האיש היה בן ארבעים ואחת, והוא עשה את התואר- שני-במנהל-עסקים שלו (מעניין כמה כסף זה עלה להוריו) בשנות השמונים המאושרות, שנות הזהב שהעסיקו בהן אפסים גמורים ושילמו להם סכומים אסטרונומיים כאילו הם שחקני כדורגל.
מה אני אגיד לכם, הוא שיחק אותה בלוטו הדמוגרפי, מפני שאילו הוא היה נולד חמש-עשרה שנה אחרי כן הוא היה שר שיר אחר לגמרי.
וכולנו, כל מי שהגיעו אחריו, נאלצנו להשלים עם הפער ולהרוויח משכורות חרא, וכדי לפצות עבדנו שעות ארוכות, לפחות כמוהו או יותר.
כי אף פעם לא יצאנו בזמן, תמיד עבדנו יותר, ולא שילמו לנו שעות נוספות, אלא מה, כי צריך לעבוד ולהקריב למען החברה, והיה לנו מזל שהיינו שם בכלל, היינו אמורים לשמוח בחלקנו, כי על כל אחד מאתנו יש ארבעה מתים מרעב, ארבעה עופות דורסים אוכלי נבלות שחגים סביב ראשינו, מוכנים ומזומנים להשתלט על העמדה שלנו אם רק יקבלו את ההזדמנות הקטנה ביותר, כמו שמנהל כוח האדם חזר ואמר לנו בכל הזדמנות.
כשעשיתי חשבון, גיליתי שהרווחתי פחות מעוזרת- בית.
הייתי מתעוררת בשמונה בבוקר ומגיעה הביתה בשמונה וחצי בערב, סחוטה לגמרי, בלי חשק לכלום חוץ מלאכול וללכת לישון.
הפסקתי לקרוא, הפסקתי ללכת להופעות, הפסקתי ללכת לקולנוע.
במוצאי שבתות הייתי כל-כך שבוזה עד שהייתי שמה עלי ג'ינס ומגפי עור ויוצאת מתוך ייאוש לדפוק את הראש, לשתות קוּבָּה- ליבְּרות ולהריץ שורות רק כדי לשכוח את החיים המחורבנים שלי.
בשנה הזאת השתכרתי כמו שלא השתכרתי בחיים, והזדיינתי עם כל דבר, בחיי, עם כל מה שזז, כל אידיוט שהיה בהישג ידי משש בבוקר ואילך, שזה בערך הרגע שבו מצב השכרות שלי הגיע לרמה כזאת, שמנכ"ל "סוני" וסבל בנמל נראו לי אותו הדבר.
אחר-כך הגיע סוף שנת הלימודים ואתו הבחינות, וחייתי חודש שלם על אמפטמינים, ובכל-זאת ניסיתי לעבור אותן, והגעתי לפקולטה כשאני מלאה בפתקים, והימרתי על התשובות, כי לא היה לי מספיק זמן ללמוד את הנושאים לעומק, ובנוסף בעבודה התעצבנו כי החסרתי שעות ודרשו ממני מסמך חתום מהמרצה שלי כדי להוכיח שבאמת הייתי בבחינה ולא דפקתי טקילות עם חברים.
לא היה לנו שום סיכוי לנצח בקרב ההוא, כמו שלא היה לנו סיכוי לעלות על הבריקדות ולעשות הפיכה.
היינו כל-כך מבודדים ומותשים, כל-כך מהופנטים משעות על שעות של עבודה ממושכת ודיונים אפוקליפטיים על מצבה הנורא של הכלכלה, עד שאף אחד מאתנו לא קלט את זה.לא היה לנו שום נשק להילחם במנהלים בני ארבעים עם שמות משפחה ארוכים ומורכבים, אבל הכי גרוע, הכי-הכי גרוע, היה כששכרו את המטומטמת ההיא, ששם המשפחה שלה לוֹפֶּס-סנטוס אי מרטינס דה מיניון, שהגיעה למשרד ב"גולף
GTI " שאבא שלה קנה לה, שלבשה בגדים של "פְּראדָה" והיו לה תיקים של "לֶוֶה" ו"ויטון" שקנה לה אבא שלה, ושהיתה שחומה ונראתה פצצה אחרי סקי באנדורה, בסופשבוע רגוע שגם עליו אבא שלה שילם, ושכולם חשבו שהיא כזאת אלגנטית ועם כזה סטייל, ושהיתה טיפשה כמו נעל, אבל מכיוון שהיא היתה הבת של איזה בעל מניות ובדיוק הוציאה תואר שני ביחסי ציבור ותקשורת - שאבא שלה מימן לה, אלא מה - שמו אותה לעבוד בשולחן לידי, ושילמו לה כמובן הרבה יותר.
גם היא לא ידעה לכתוב בלי שגיאות, והיתה כל-כך מבסוטית מעצמה אחרי שנדמה לה שהיא גמרה לכתוב הודעה לעיתון בת חמש-עשרה שורות, שלקח לה ארבע שעות לערוך, ושאחר-כך אני זאת שנאלצה לשכתב אותה תוך עשר דקות, מא' ועד ת'.
כי הפוסטמה כתבה "המכשב שלך" (כן, עם כ' במקום ח', לא התבלבלתם), וחזרה על הפועל "היה" עשרים וחמש פעם בחמש-עשרה שורות, ובאותו רגע שאלתי את עצמי מה לעזאזל אני עושה כאן?מה לעזאזל?!
כן, ההופעה של הסתומה המוגבלת הזאת, שכל משפט אצלה נגמר ב"באמת?" ושהכול היה בעיניה ממש שיגעון או ממש משהו, שכנעה אותי שמסדרים אותי,שעובדים עלי כמו שעובדים על חמור עם הטריק הישן של המקל והגזר, ובוקר אחד, כשירדתי לבית-המרקחת לקנות "אספירין" כי כבר לא יכולתי לסבול יותר את כאבי הגב,השמש הכתה לי בפנים והודיעה לי שאני מבזבזת את החיים שלי, החיים היחידים שיש לי, כי אני אישה ולא חתול, ופתאום קלטתי שכבר שנתיים לא הרגשתי את הליטוף הזהוב של השמש על האף, ושאני מבלה את נעורי סגורה במשרד עם חלונות כפולים, ועליתי בשקט במעלית המדברת שבבניין האינטליגנטי ההוא ("קומה שלוש- עשרה, הדלתות נפתחות," אמרה המעלית בקול מכני), הלכתי לשולחן שלי והכנסתי פקודה למחשב:
" Delete all ".
המחשב הודיע לי שכל המידע בהארד-דיסק יימחק:
"את בטוחה שאת רוצה למחוק הכול?" ואני הקלדתי, בטוחה לחלוטין, בטוחה כמו שלא הייתי בטוחה בשום דבר בחיים שלי, בטוחה כמו שאני בטוחה ששמי כריסטינה,"כן", והרגשתי האישה הכי משוחררת בעולם, מאושרת,מלאה, נרגשת, לראשונה זה שנתיים, וזרקתי לפח את תחילתה של קריירה מבטיחה בתחום התקשורת, כמו שאומרת אחותי רוזה.
ועכשיו אני ברמנית.
בבר אני מרוויחה יותר ממה שהרווחתי במשרד ההוא, והבקרים שלי הם שלי, רק שלי, והזמן החופשי שווה לי יותר מהמשכורת הכי טובה בעולם.
אני לא מתחרטת בשום אופן על מה שהחלטתי, ולעולם, לעולם לא אחזור לעבוד בחברה בינלאומית.
כבר עדיף לי להיות זונה.
סוף עמוד 32 מצאתי אותו לפני כמה ימים, כשחיפשתי את הסנפירים במחסן.
אפילו לא זכרתי שהשארתי אותו שם.
הוא היה מכוסה באבק והיו לו קורי עכביש דקיקים בשיער.
סילקתי אותם.
הוא עדיין לבש את המכנסיים הכחולים ואת המעילון החום עם הכובע עם אוזניים של דב.
העיניים עצומות, הידיים פשוטות, אולי הוא רצה חיבוק.
או שארים אותו, הוא תמיד רצה שאשא אותו על הידיים.
אני לא כל כך זוכרת.
מה שאני כן זוכרת הוא שרק ביקשתי שיהיה לו כפתור להפעלה ולכיבוי.
בזמן שהחזקתי בידיי את בדיקת ההיריון, דמיינתי שלגוף שהתפתח בתוך הגוף שלי יש מתג כיבוי בחזה.
משהו פשוט, כמו זה שמדליק ומכבה את האור.
בגוון עור כמו שלו, כדי שהעיוות לא יהיה בולט מדי, לא רציתי שכל אחד יוכל להשתמש בו.
רק אני.
אף על פי שניסינו להביא ילד לעולם ההיריון הפתיע אותי.
מאושרת?
משהו בסגנון.
אני חייבת להודות שרעיון הילד לא עורר בי סלידה מוחלטת.
מיום שהתחתנו ידענו שזו אחת ממטרות הנישואים:
להקים משפחה.
זה מה שאמר הכומר בזמן הטקס ועל כך חזרו באוזנינו ההורים.
כבר זמן רב הם ביקשו שנהפוך אותם לסבא וסבתא.
כך שכעבור שש שנים החלטנו להפסיק עם הגלולות למניעת היריון.
היום נשמע לי מצחיק ה"החלטנו", כשלאמיתו של דבר אני זו שנטלתי אותן, אני זו שדיממתי כל חודש, אני זו שעמדתי ללדת את הזאטוט.
אבל היינו ביחד, כי היינו זוג, והיה אז באופנה לומר:
"אנחנו בהיריון".
זה נשמע מגוחך כמו לומר:
"יש לנו דלקת וגינלית".
אבל מילא, היינו בהיריון והיינו נלהבים, אם כי גם קצת מופתעים שהכול קרה כל כך מהר.
בספרים שקראתי אמרו שכניסה להיריון מתוכנן יכולה לארוך עד שנה, אם שני בני הזוג בריאים.
אז חשבתי לעצמי:
"טוב, שנה זה בסדר.
אולי בעוד שנה אצליח לשכנע את עצמי סופית לרצות להיות אמא."
אבל לא היתה לי שנה.
אפילו חודשיים לא היו לי.
בקושי הזדיינו, כמה, שלוש?
ארבע פעמים?
בזמן שהתבוננתי בתוצאה החיובית ייחלתי בכל לב שיהיה לו כפתור קטן.
כי כשהייתי רואה ילדים אחרים ואימהות אחרות, רבות מהן נפוחות-עיניים ועייפות, חשבתי שזה יהיה הפתרון לכול.
והנה הוא היה לפניי, מאובק כולו, תחוב בקופסה עם שמיכות ועם הבובה שהוא הכי אוהב.
לא רציתי שהוא ירגיש לבד.
כמה זמן הוא כבר שכב במחסן?
בהתחלה, כשגיליתי שאני יכולה לכבות אותו, הייתי משכיבה אותו בעריסה, כאילו היה ישן.
הייתי עושה את זה לכמה שעות, שעתיים לכל היותר.
ניצלתי את הזמן הזה לישון קצת.
כולם אומרים לך לנוח בזמן שהתינוק ישן, כי נהוג לחשוב שכל התינוקות לא עושים שום דבר מלבד לאכול, לחרבן ולישון.
אבל הוא היה שונה.
הוא בכה הרבה, בצהריים ישן רק חצי שעה וכל הזמן ביקש לאכול.
מהר מאוד נגמר לי המרץ.
שבועיים אחרי שהוא נולד כבר התעייפתי כפי שלא התעייפתי מימיי.
הלידה היתה החלק הקל.
אני באמת לא מבינה על מה כל המהומה שסביב הלידה.
כן, זה כואב, ברור.
אבל הצלחתי להתמודד עם זה.
התרכזתי בנשימה.
זה קרה מהר.
שעות ספורות בלבד אחרי שהגעתי למרפאה הודיעה הרופאה שכבר יש לי פתיחה של עשרה סנטימטרים.
לא הספיקו להזריק לי את האפידורל.
אני רציתי, כמובן, אבל הכול קרה מהר כל כך שהרופא המרדים איחר את המועד.
כשהוא נכנס לחדר שלי אמרה לו הגניקולוגית:
"כבר לא".
הוא הביט בי, התנצל בחיוך חפוז והלך.
חשתי צורך ללחוץ ולחצתי.
לחצתי שוב ואז הרופאה הכריזה שהראש כבר בחוץ, שאתאפק ולא אלחץ עוד, שהיא והוא כבר יעשו את היתר.
בכיתי.
בכיתי.
בכינו.
בעלי היה לצדי כל העת.
מסרו לי את התינוק כדי שאשים אותו על החזה, מגע עור בעור מה שנקרא.
הוא היה קטן, מקומט מאוד ועטוף במעין ג'לטין לבנבן שרק הדגיש את המראה החייזרי שלו.
הכול קרה מהר מאוד.
זה היה הבן שלי?
זה היה הבן שלי, זה מה שאמרו כולם.
"תראה את התינוק המתוק הזה".
הם לקחו אותו, האבא הלך בעקבותיו.
הילד היה בן חודש כשגיליתי את הכפתור.
זה היה במקרה.
לא תיארתי לעצמי שהמשאלות שלי יתגשמו בקלות כזאת.
מעולם לא שמעתי על תינוק שאפשר לכבות.
לכן בפעם הראשונה שזה קרה, נבהלתי.
בדיוק הוצאתי אותו מהאמבטיה וייבשתי את בתי השחי שלו במגבת, ופתאום חשתי שהאגודל שלי לוחץ על מעין גבשושית זעירה ושמעתי קליק והוא כאילו קפא במקומו.
נבהלתי, אבל מיד הבנתי שמשהו, או מישהו, הגשים את המשאלה שלי.
שוב גיששתי אחר הבליטה הזעירה מתחת לזרוע ולחצתי עליה פעם נוספת.
הוא חזר להתנועע, כרגיל.
להפיק רעשים חרישיים מפיו הקטנטן, להזיז את ידיו הזעירות.
סיימתי להלביש אותו, הנחתי אותו בעריסה, כיסיתי אותו בשמיכה ושוב חיפשתי את הכפתור.
כיביתי אותו וישנתי קצת יותר משעתיים.
הייתי מאושרת.
בהתחלה לא רציתי לספר לאף אחד על התגלית שלי.
השתמשתי בזה רק כשהייתי לבד בבית.
הרשיתי לעצמי שתי שעות שינה יומיות בשבוע הראשון.
בשבוע השני התחלתי לכבות אותו גם בשעת ארוחת הצהריים, ככה יכולתי להכין לעצמי משהו מעבר לכריך נקניק וגבינה.
בשלישי התחלתי להשתמש בכפתור מיד כשבעלי היה יוצא אל המשרד, כדי שאוכל לרוץ קצת בפארק.
הייתי חוזרת, מפעילה את התינוק, נותנת לו לאכול ומקלחת אותו, ואז חוזרת ומכבה אותו כדי להתקלח ולישון קצת.
אחר כך הייתי מדליקה אותו שוב, מאכילה אותו ושמה אותו על הגב באוניברסיטה לזמן מה ואחר כך עם הפנים למטה, על הבטן כדי שיאמן את השרירים.
הייתי מכבה אותו שוב כדי לאכול ארוחת צהריים ולישון עוד קצת.
אחר כך הייתי חוזרת ומפעילה אותו כדי להעלות אותו למכונית ולעשות סיבוב.
סדר היום הזה עבד לי לא רע בחודשים הראשונים.
הרמתי את הקופסה.
שכחתי מהסנפירים.
החלטתי להעלות אותו לדירה.
הוא נראה שליו אבל מלוכלך מאוד והרגשתי צביטה בלב כשראיתי אותו במצב הזה.
הלחיים שחורות מאדמה, הידיים מכוסות באבק.
לבגדים היה ריח של טחב.
אבל הוא דווקא נראה טוב.
תפסתי את שואב האבק והעברתי על כולו.
הוצאתי אותו מהקופסה וניערתי את השמיכות, שאבתי גם את הקופסה ואת בובת הכלבלב.
לקחתי מטלית והרטבתי אותה כדי לנקות לו את הפנים והידיים.
התבוננתי בו זמן מה.
כמה אהבתי להלביש אותו במעילים שיש להם כובע עם אוזניים של דב.
הוא נראה בהם חמוד כל כך.
יום אחד בעלי חזר מוקדם מהעבודה ומצא אותי ישנה ואת התינוק כבוי בעריסה.
כשראה אותו, דומם וקפוא כל כך, הוא נחרד.
הוא החל לנער אותי ולצעוק:
"משהו קרה לתינוק!".
נבהלתי.
התיישבתי במיטה והסתכלתי על העריסה.
נרגעתי מיד.
"תירגע, יקירי.
הוא כבוי.
אני כבר מפעילה אותו." היה נדמה שהעיניים שלו עומדות לצאת מהחורים.
אני פשוט לקחתי את הילד לידיים, לחצתי על הכפתור והוא התחיל להתנועע בנחת ולחפש את חיקי.
"הוא רעב".
בעלי התיישב בקצה המיטה שלנו.
תופס את ראשו בידיו כלא מאמין.
הנקתי את התינוק, החלפתי לו חיתול והלבשתי אותו בפיג'מה.
בעלי עדיין לא זז.
חיכיתי עוד קצת.
הילד נרדם.
ואז הוא סוף סוף סובב אלי את מבטו ואמר לי:
"זאת אומרת שאפשר להדליק ולכבות את הילד?" הוא קיווה שאגיד לו שמה שהוא ראה היה שקר, שהוא חלם את זה, או משהו כזה.
"כן, בדיוק.
יש לו כפתור בבית השחי.
אני מכבה אותו כשאני צריכה לאכול או לנוח.
אבל זה לא פוגע בו.
הוא במצב נהדר.
תסתכל עליו, הוא תינוק מאושר."
חשבתי שהוא יגער בי, יגיד לי שאני אמא לא אחראית, שאני משוגעת.
"אז נוכל להשאיר אותו כבוי בסוף השבוע הבא וללכת לסרט?", הוא שאל בחיוך ביישני.
השמיכות והבובה היו מלוכלכות מאוד והדיפו ריח רע.
של טחב.
החלטתי לזרוק אותן למכונת הכביסה.
בקצה חדר השירות שבו אני מאחסנת את חומרי הניקוי, מצאתי את הסבון ההיפו-אלרגני שכיבסתי בו את כל בגדי התינוק.
נשאר מספיק לעוד כביסה או שתיים.
הבגדים היו מלוכלכים לא פחות, אז הורדתי לו אותם בזהירות וזרקתי לכביסה.
בינתיים כיסיתי אותו בכיסוי המיטה.
התחלנו לכבות אותו כדי לצאת לאכול, ללכת לקולנוע, לבקר חברים, לצאת למסיבות.
בהתחלה סיכמנו שנעשה את זה רק באירועים מיוחדים.
בשאר הזמן התינוק צריך להישאר מופעל.
אחרי שדנו בעניין החלטנו שנשתמש בכפתור רק כדי לעזור לזוגיות שלנו.
כדי להשתחרר קצת מהמחסור באינטימיות שסבלנו ממנו אחרי שהוא נולד, כדי לחזק את הקשר ולתת לשנינו מרחב אישי.
האמת היא שאני המשכתי לעשות את זה עוד פעם-פעמיים ביום בלי לספר על כך לאיש, כדי לפנות זמן לדברים בסיסיים כמו לעשות כושר, לסדר ציפורניים, לצפות באיזו סדרה, לקרוא ספר, לעבוד.
כשמלאה לו שנה היינו נועזים יותר.
השארנו אותו כבוי לשלושה ימים ונסענו לחופשה בחוף הים.
היינו מאושרים, כאילו כלום לא השתנה.
כשחזרנו התחלנו להשתמש בכפתור בחופשיות רבה יותר.
לפעמים היינו מנתקים את הבן שלנו לכמה ימים ומאפשרים לעצמינו לחוות את החיים כפי שהם היו לפני שהוא הגיע.
עם התחדשות הבילויים הופיעו הספקות.
בעלי החליט שהוא רוצה לראות עולם.
אחרי שניתח לעומק את חייו, בלילות שבהם רבצנו זה לצד זה ערים ושותקים, הוא גילה שמשאלתו הכמוסה ביותר היא להיות מטייל מקצועי, בלי בית ובלי יעד מוגדר.
וכך, ללא התראה מוקדמת, יום אחד הוא הודיע לי שהוא מתכנן לנסוע לשנתיים לחפש הרפתקאות מסביב לעולם.
הוא אמר לי שהוא אוהב אותי, אבל שהוא לא רוצה שאשאר לחכות לו.
הוא ביקש שאתחיל מחדש ושאהיה מאושרת.
עולמי חרב עלי עד כדי כך ששכחתי להדליק את הילד.
כעבור חודשים ספורים החלטתי לאחסן אותו בארון ולהפוך את החדר שלו לחדר עבודה.
תליתי טלוויזיה עצומה על הקיר והשגתי מחשב עם מסך ענק לשולחן הכתיבה, הצבתי מכשיר אליפטי ליד החלון כדי להתאמן בבקרים בזמן שאני צופה באיזו תוכנית בנטפליקס.
בשלב כלשהו העברתי את הילד לקופסה והורדתי אותה למחסן.
אבל אני כבר לא זוכרת מתי.
לפני שנתיים אולי?
כשסיים המייבש את הסיבוב פניתי לטפל בקופסה עם השמיכות ולהלביש את הקטנטן.
כשהוא היה מוכן, במכנסיים הכחולים והמעילון, חשבתי שאולי עכשיו כדאי לחזור ולהפעיל אותו.
וזה מה שעשיתי.
חיפשתי את הכפתור.
שמעתי את הקליק.
בן רגע, הבן שלי גישש אלי לחיבוק.
עטפתי אותו בזרועותיי.
שכחתי כמה נעים וחם המגע של גופו בגופי.
חבשתי לראשו את הכובע של המעיל, כפי שנהגתי לעשות לפני שהיינו יוצאים לפארק.
כמה חמוד הוא היה עם האוזניים האלה של הדב.
כמה אהבתי להלביש אותו ככה.
"אמא", הוא אמר.
"אמאמאמאמאמאמאמאמא", חזר ואמר.
חיבקתי אותו שנית.
נישקתי את לחייו הסמוקות, השמנמנות.
חיפשתי את הכפתור.
כיביתי אותו והחזרתי אותו לקופסה שלו.
עם הבובה, כמובן, כדי שלא ירגיש לבד.
אחותי תמיד אמרה שאחיינים עדיפים בהרבה על ילדים.
אני מניחה שאמא שלנו הייתה מסכימה איתה.
לטענת אחותי, עם אחיין את נהנית מכל הטוב והשמחה שבילדים, אבל בלי הכאב ראש.
ההיריון, למשל.
והלידה.
החיתולים.
להתעורר באמצע הלילה.
וכשהם גדלים את לא צריכה לריב איתם או לחנך אותם, היא הבטיחה.
גיל ההתבגרות, המסתורין הזה, הדימום.
את יכולה פשוט להרשות להם לעשות מה שמתחשק להם ולתת להם לאהוב אותך.
את יכולה לקנות מכנסיים, לדוגמה, אבל את לא חייבת לקנות את כל המכנסיים ולהשגיח עליהם ולראות איך הם מתבלים ונהיים קטנים מדי.
את יכולה לראות איך הילדים גדלים, כן, אבל ממרחק בטוח, מוגנת מהפיצוצים ומהחורים השחורים.
שלא לדבר על הזמן, הזמן שבורח, התחושה שהחיים חומקים באיטיות לעבר האין כמו סירה שנסחפת.
לא יכולתי להסכים פחות עם הקביעות האלה, למרות שהעמדתי פנים שאני מסכימה.
עדיף סירה שנסחפת מסירה שכולה דולפת, טובעת, שוקעת במצולות.
אני רציתי את כל כאבי הראש האלה שמנתה אחותי.
רציתי להטליא מכנסיים, לנקות ישבנים, למדוד חום, לקבוע תור אצל רופא הילדים.
לישון רע כל הזמן, עם מועקה בחזה.
אבל תמיד קשה להתווכח עם אחות גדולה.
לאורה הייתה הבת של אחותי, ולפיכך האחיינית שלי.
ילדה שברירית וחולמנית, שהתחילה לבוא אליי פעם בשבוע, אחרי הגן, כשמלאו לה ארבע.
היא נולדה באוקטובר.
בהתחלה ימי חמישי נראו לנו הכי נוחים, שתבוא אליי בימי חמישי אחר הצהריים.
אני זוכרת את היום שבו לאורה ישבה על הספה והצביעה לכיוון המסדרון בהבעה ברורה של עונג, עם ברק בעיניים שיש רק לילדים.
זו הייתה הפעם השנייה או השלישית שבאה לבלות איתי את אחר הצהריים, אחותי עדיין לא הגיעה מהטיפול שלה וכבר התחיל להחשיך, למרות שרק גמרנו לאכול את הכיבוד.
עקבתי אחר מבטה של לאורה, אבל לא היה שם שום דבר, רק המסדרון החשוך והעגמומי שלי.
הרצפה הייתה מלאה פירורי לחם.
ואז היא נעצה בי מבט ושאלה בהתרגשות:
"לא ראית אותה?
הרגע עברה כאן רוח רפאים!
היא הייתה מבוהלת כמו ציפור!" באותו יום ידעתי שזכיתי באמון שלה, כי היא כבר מסוגלת להמציא משהו לידי, לשקר לי או להתבדח או לבחון אותי.
עד אז היא לא דיברה.
אחרי חג המולד אחותי החליטה שעדיף שלאורה תבוא אליי בימי שישי במקום בימי חמישי.
היא, אחותי, יצאה סחוטה מהטיפולים, אז היא העדיפה להחליף לימי שישי אחר הצהריים ושלאורה תישאר לישון אצלי.
בדירה שלי היה רק חדר שינה אחד, אבל השגנו מיטה מתקפלת, אני כבר לא זוכרת איך, אולי הבאנו אותה מלה טוֹרֶה, מיטה קטנטנה עם מזרן בעובי עשרה סנטימטרים בקושי.
בימי השישי הראשונים באותו חורף נרדמה לאורה בן רגע, היא הייתה מותשת מהמשחקים ומההתרגשות מהשינה מחוץ לבית (היא מעולם לא עשתה זאת לפני כן), אולי גם מהעיסוקים המסתוריים, הכמעט מחתרתיים, של אמה.
עברו כמה חודשים עד הפעם הראשונה שהתעוררה באמצע הלילה, כמו שנהגה לעשות בבית, לפחות לפי מה שאמא שלה סיפרה לי.
אחד הרגעים המאושרים בחיי היה הפעם הראשונה שלאורה פרצה בצעקות בדירה שלי בשלוש או בארבע לפנות בוקר.
הייתי שקועה בחלום עמוק במיטה שלי, ואז העיר אותי בכי של ילד, במרחק שני מטרים בלבד, ולכמה שניות חשבתי שזה תינוק שבוכה, הבן שלי, הבן או הבת הלא קיימים שלי (אין לי ילדים, כמובן), ובאמצע כל המהומה הזו, לפני שהלכתי להרגיע את אחייניתי, בכיתי גם אני, משמחה ומדחף פנימי ואולי גם מכעס.
צללתי עמוק לתוך הבכי של לאורה, כמו לאפשרות קיומם של חיים אחרים.
אחר כך ניגשתי למיטה שלה בחשכה וראיתי שהיא צועקת מתוך שינה:
עיניה היו עצומות והשפה התחתונה שלה רעדה, אצבעותיה האדומות אחזו בקצה השמיכה.
ליטפתי לה את השיער והיא נרגעה לאט לאט, כאילו האצבעות שלי מזריקות לה איזה סם.
המפגשים הסדירים האלה נמשכו שנתיים.
קניתי מברשת שיניים, כרית ורודה עם ציורים של חיות, פיג'מה, צעצועים, עוגיות בכל מיני צורות וצבעים.
בבית היא תמיד ישנה עם דובי שחיימה נתן לה במתנה, אז גם אני קניתי לה בובה כדי שיהיה לה משהו לחבק בלילה.
מצאתי ברווז מבד שמצא חן בעיניי מיד.
היה לו המבט החלול שיש לחיות מפוחלצות או לבובות פרווה, אבל הוא לא היה מפחיד מדי כי הוא לא נראה אמיתי.
הוא לא היה מוצק, היה בתנועות שלו משהו ג'לטיני, הוא עלה לי רק עשרה אירו.
שמרתי אותו בארון הקיר בחדר שלי ובכל יום שישי בבוקר הייתי מניחה אותו בזהירות מתחת לכרית שלי, והדבר הראשון שלאורה הייתה עושה כשהגענו הביתה היה לרוץ למיטה שלי כדי למצוא את הבובה ולומר לה שלום.
היא האמינה שהברווז שם כל השבוע, שהוא ישן איתי.
קצת ציער אותה שאין לו ילדים שישחקו איתו.
אני מניחה שהחיים שלי נראו לה צפויים ומשעממים, למרות הכול.
בכל פעם שלאורה ראתה את הברווז היא הייתה קופצת וצווחת משמחה, כאילו במהלך השבוע החלה לפקפק בנאמנותה של הבובה, או בנאמנות שלי.
המצאנו לו שם, קוואקר.
מה שלומך, קוואקר?
התגעגעת אליי מאוד?
היא הייתה שואלת, מלטפת את המקור הכתום, מנשקת את הרגליים הצהובות וממלאה את הבובה ברוק.
כל כך נהניתי לבלות את ימי שישי עם אחייניתי.
הייתי באה לקחת אותה מהגן במכונית, ובילינו את אחר הצהריים בהאזנה למוזיקה, בציור, בפארק או בקולנוע.
עשינו תחרויות ריצה.
החבאנו דברים.
הרחנו עלים וצבעים.
התאפרנו.
רקדנו סביב מדורה דמיונית וניגנו בכלי נגינה בלתי נראים.
בסוף אחר הצהריים הכנו את ארוחת הערב:
היא אהבה לעמוד על כיסא ולטעום את כל המרכיבים שהוספנו לפיצה או לסלט.
לפני שהשכבתי אותה לישון קראתי לה סיפור.
אוסף ספרי הילדים שלי גדל עד שתפס יותר מקום מהספרייה הרגילה שלי.
לאורה יצרה פעלים משמות עצם:
היא אמרה "לאַפֵן באופניים", ""לסַנְדוֵוץ'", "לאֵרטֵק", "לפָאזֵל".
היא גם אמרה "לשָֹמֵך" במקום "לכסות".
כשהייתי איתה הייתה לעולם משמעות שונה לגמרי, ובכל חפץ הייתה הבטחה לפעולה מופלאה.
איבדתי את קוואקר.
יום שישי אחד בבוקר, ברגע שהתעוררתי, הייתה לי תחושה מוזרה, כמו בור שנפער לי באמצע החזה.
מיד ראיתי, או דמיינתי, את המבט האדיש של הבובה.
קודם כל חיפשתי בארון שבו שמתי אותו תמיד, ואחר כך, בלי לחשוב, מתחת לכרית.
אחר כך סרקתי לשווא את כל הבית, בהתחלה במהירות ובאקראי, ואחר כך בשיטתיות.
זה שיגע אותי כל כך שחיפשתי אותו במקומות שלא הגעתי אליהם שנים, בפינה הכי לא הגיונית, מתחת למיטה ולספה, במחסן, בארגז קרטון ענקי ששמרתי בו מכתבים וניירות עתיקים, תמונות משפחתיות, סיכומים מהאוניברסיטה.
עברתי על חיי והופתעתי לגלות שפעם, לפני הרבה שנים, הייתי אדם אחר.
הרגשתי אשמה.
זכרתי שהכנסתי את הברווז למכונת הכביסה ביום ראשון, עם הסדינים של לאורה, וזכרתי שתליתי אותו לייבוש במרפסת, הצמדתי אותו לחבל באטב כביסה ששיתק את הכנף הימנית שלו ושיווה לו מראה כנוע, כמו בובת כפפה שמחכה ליד שתמלא ותניע אותה.
אבל לא הייתי בטוחה שהכנסתי אותו בחזרה לארון, למקום שלו.
תנועות חזרתיות מאבדות מחדותן, הן נערמות זו על גבי זו כמו גרביים או גופיות, בזוגות או בשלשות, עד שאי אפשר עוד להבחין ביניהן.
למזלי היה לי זמן ועברתי בחנות שבה רכשתי את הבובה האבודה.
היו שם כמה ברווזים זהים שניצבו זה ליד זה על המדף, רגליהם חסרות החיים משתלשלות, כמו ילדים שמחכים לתורם.
לכולם הייתה אותה תנוחה עייפה, אותה הבעה ריקה.
לפני שהלכתי לקחת את לאורה שמתי את הברווז החדש מתחת לכרית.
הוא נראה לי זהה לקודם.
אולי היה איזה הבדל קטן, בלאי מזערי בברווז שאבד, אבל ילדה בת ארבע לא תוכל להבחין בכך.
נכנסתי למכונית ונסעתי לגן.
בשעה הזו היה בלתי אפשרי למצוא חנייה ותמיד השארתי את המכונית בחנייה כפולה.
האימהות (כמעט כולן היו אימהות) עמדו בחצי עיגול סביב הדלת.
ילדי הגן יצאו זה אחר זה ורצו אל חירותם.
לאורה הייתה בדרך כלל אחת האחרונות.
היא הלכה לכיווני בחיוך, אבל בלי למהר, כאילו כבר יש לה תפיסה מפותחת של כבוד עצמי.
כשהגעתי איתה הביתה היא חזרה על הטקס הרגיל שלה ורצה למיטה שלי.
היא הרימה את הכרית, הוציאה את הבובה והביטה בה.
השמחה התנדפה מפניה.
היא הביטה בי, ושוב בבובה.
זה לא קוואקר, אמרה.
איפה קוואקר?
הייתי צריכה להסביר לה מה קרה.
התנצלתי שוב ושוב.
קשה לספק תירוצים לילדה בת ארבע.
הם עדיין לא מכירים את הקודים, וההסברים מסתבכים, נראים מגוחכים, לא עובדים.
אבל בזמן שדיברתי אליה שמתי לב שהיא יותר סקרנית ממאוכזבת.
היא לא הטיחה בי האשמות ולא הזילה אף דמעה.
במקום להביט בי, היא הביטה בבובה החדשה שלה.
"את יודעת מה?" אמרה לבסוף, "צריך לתת לה שם." הצעתי לה כל מיני שמות:
ברווזי, מתתיהו, צוללן, ברתולומאוס, חואן קרלוס.
אף אחד מהם לא נראה לה מתאים.
"הוא לא נראה כמו ברתולומאוס," היא אמרה, למשל, ובחנה בתשומת לב את עיניה התמהות של הבובה.
כל אחר הצהריים עבר עלינו בבהייה בברווז מבד.
לאורה התייחסה לעניין ברצינות רבה.
אני התאפקתי לא לפרוץ בצחוק.
איך היא ידעה שזו לא אותה בובה?
רק בלילה, אחרי שעזרתי לה ללבוש פיג'מה, היא הודיעה לי שמצאה את השם המתאים.
"געגוע", היא אמרה לי.
נשארתי בלי מילים.
מאיפה היא הביאה את המילה הזו?
כי הוא לא ברווז, בעצם הוא לא ברווז, היא אמרה.
זאת בת, ברווזה.
(הייתה לה דרך מצחיקה מאוד לבטא מילים מסוימות:
היא לא אמרה "בעצם", אלא "בֶּצֵֶם":
"בֶּצֵֶם זה לא ברווז.") אמרתי לה שאם כך צריך לקרוא לה געגועית, ולא געגוע.
היא שקעה שוב בהרהורים.
"קוראים לה געגוע," סיכמה, וסגרה את הנושא.
בשבת, כשאחותי באה לקחת את לאורה, סיפרה אחייניתי לאמה על ההרפתקאות של הברווזה געגוע.
"החלק הכי טוב," היא אמרה, "זה שאין לנו מושג מה קרה לבובה השנייה.
אולי היא עפה לשמיים?"
ביום ראשון בבוקר צלצלו בפעמון.
השכנה מלמטה החזיקה מתחת לזרועה את הבובה המקורית, קוואקר.
נראה שהוא נפל מהחבל למרפסת שלה.
היא עלתה אליי פעמיים השבוע, אבל לא הייתי בבית.
הודיתי לה.
הנחתי את שני הברווזים זה לצד זה וניסיתי למצוא הבדל כלשהו ביניהם.
בטוש שחור כתבתי את האות ק' על התווית של הברווז שהביאה לי השכנה ו-ג' על זה שקניתי רק שלושה ימים קודם לכן.
ביום שישי הבא החלטתי לערוך ניסוי.
הנחתי את הבובה עם סימון ה-ק' מתחת לכרית, והלכתי לקחת את לאורה מהגן.
כשנכנסנו לדירה שלי היא רצה למיטה, הוציאה את הבובה מתחת לכרית והתחילה לצווח כמו משוגעת:
"קוואקר חזר!
קוואקר חזר!
איפה היית, קוואקר?"
לאורה אמרה שקוואקר הוא בובה עצובה, וגעגוע תמיד שמחה.
היא הבחינה ביניהם בלי שום קושי, ומאותו יום והלאה ישנה עם שניהם.
כשסיפרתי את זה לאחותי, היא אמרה לי שכבר כילדה הייתי מאוד מפוזרת, ובו בזמן היה לי דמיון מפותח.
אין ספק שיש משהו שמבדיל ביניהם, משהו שאפילו ילדה בת ארבע יכולה לראות, ואת בכל זאת לא רואה את זה כי הראש שלך תמיד עסוק במשהו אחר.
הרגשתי שיש במילים האלה גערה.
לא רציתי להתווכח.
כעבור שנתיים, כשהכול נגמר, לאורה הלכה לגור עם אבא שלה בסלמנקה.
הצעתי לתת לה את הברווזים במתנה, אבל היא לא רצתה אותם.
הם רגילים לבית שלך, אמרה, בסלמנקה שניהם יהיו מאוד עצובים ולא ידעו מה לעשות.
הם לא אוהבים ערים שהם לא מכירים.
חוץ מזה, אני בטוחה שאת מטפלת בהם היטב.
הייתי צריכה להתאפק לא לבכות מול הילדה.
כעבור כמה חודשים התעוררתי באמצע הלילה בביטחון גמור שאני נחנקת.
הדלקתי את הטלוויזיה וניסיתי לראות סרט.
אכלתי מנדרינה.
זה היה יום שישי, אז לא הייתי צריכה ללכת למשרד למחרת.
השמש כבר התחילה לזרוח כשפתחתי את הארון.
הוצאתי את שני הברווזים וליטפתי את בטן הבד שלהם.
הסתכלתי על התוויות וראיתי שהאותיות שהבדילו ביניהם היטשטשו.
ה-ק' וה-ג' נראו זהות, כתם אנכי.
תהיתי אם לאורה עדיין תהיה מסוגלת להבחין ביניהם, לומר לי מי הוא מי.
נזכרתי בילדות שלי, באחותי, באמא שלנו, בקיצים בלה טורה, כשהיינו מתרחצות בגיגית ענקית ומלאה חרקים.
את געגוע, לא?
שאלתי את אחת הבובות.
החזרתי את השנייה לתוך הארון.
אני מקווה שאני צודקת, חשבתי כשנכנסתי למיטה.
חיבקתי את הבובה בחוזקה עד שעייפותי הכריעה אותי ונרדמתי.
כשהתעוררתי, כמעט שמונה שעות אחר כך, חתיכת הבד עדיין הייתה שם.
הלכתי לחדר האמבטיה, לקחתי את המספריים לגזירת ציפורניים (אותם מספריים שבהם גזרתי פעמים רבות כל כך את הציפורניים של לאורה) וחזרתי למיטה.
הסתכלתי על הבובה, הסתכלתי על התווית, אפילו החזקתי אותה בין האגודל לבין האצבע של יד ימין, אבל לא הצלחתי להחליט.
ומה אם אני טועה?
צפיתי בו הולך, עקבתי אחר צעדיו.
הילוכו היה שאנן, רגוע.
חסר אחריות, אפילו.
לא הטריד אותו שהדבר הזה צורח כבר דקות, שעות.
יותר מיום.
בחנתי את בגדיו.
מכנסי קורדרוי כחולים וז'קט ספורטיבי לבן.
מתחת, חולצה משובצת.
הוא נעצר רגע וחיפש את צרור המפתחות שלו.
גבר צעיר.
יצאתי מהמחבוא שלי.
כיוונתי אליו את האקדח.
"תשתיק את זה," ציוויתי.
הוא הביט בי המום ומיצמץ.
ידיו רעדו.
צרור המפתחות שלו נפל.
קירבתי לו את האקדח אל הרקה.
"תרים אותם.
מהר!"
"אחי, בבקשה…" "שקט!
ותשתיק גם את האוטו המזדיין שלך!"
הוא ציית וכרע ארצה.
יכולתי לראות שהוא עוצם את עיניו.
אולי התפלל.
הוא לחץ על הכפתור הלא נכון.
האזעקה לא פסקה.
אחזתי את האקדח בקנה והלמתי בקת בראשו.
הוא נפל על הגב והשמיע יבבה כאובה.
הוא היה מבוהל, ובנוסף לכך שיכור.
אפס עלוב.
הרמתי את המפתחות והשתקתי בעצמי את הרעש המטריף.
"עכשיו תפתח את הדלתות," אמרתי וזרקתי אליו את המפתחות.
"בלי להתבלבל שוב."
הוא הינהן ומילמל משהו שלא הצלחתי לשמוע.
התנוחה שלי נראתה מן הסתם משכנעת מאוד.
משדרת נחישות מוסרית, נאמר.
הוא לא ניסה להציע לי כסף, לא הוציא את הארנק, ולא עשה שום שטות אחרת שאפשר היה לצפות לה במצב דומה ממישהו שהיה רק חצי נואש.
זה הפיח בי ביטחון.
נשמעו שני צפצופים ואחריהם קול הנקישה שסימן את הפתיחה הבו-זמנית של כל הדלתות.
כיוונתי אליו שוב וסימנתי לו להיכנס.
אני התיישבתי מאחור, לא בנוחות יתרה.
היו שם בגדים פזורים:
גופיות, מכנסיים, ז'קט.
השלכתי הכול לכביש.
משענות הראש היו מכוסות בניילון שקוף, הריח הסגיר שמדובר ברכישה חדשה.
הכול היה די נוצץ, פרט לנהג.
"אני יכול להריח את הפחד שלך, בן זונה.
אתה משקשק?"
"בבקשה אל תפגע בי, אחי.
אני אתן לך מה שתרצה."
"אני רוצה שתנהג.
תתניע וסע ישר ברחוב הזה.
אל תעבור את השלושים קמ"ש או שאני יורה."
הוא ציית.
אולי היה פחות כנוע אילו ידע שמעולם לא השתמשתי בנשק.
האורות בלוח המחוונים נדלקו.
פנים המכונית התמלא הבהובים ירוקים וצהובים.
השעון מעל הלוח הראה ארבע וחצי.
הרכב החליק לנסיעה נעימה, חרישית.
"אתה קולט מה השעה?" שאלתי.
הוא רצה להשיב משהו אבל גימגם.
קטעתי אותו.
"עוד מעט בוקר, יום שני.
האזעקה של האוטו שלך פועלת מאז שבת בלילה.
יש לך הסבר הגיוני לדבר הזה?"
"אני… לא יודע, אני לא מבין, השארתי אותו בשקט.
תשמע…" "לא, אתה תשמע.
הייתי צריך לסבול את הרעש הזה כל הלילה בשבת וכל הבוקר ביום ראשון.
אתמול, במשך היום, החרא הזה שלך המשיך לפעול.
חשבתי שמתישהו זה ייפסק.
אמרתי לעצמי:
'סבלנות, מתישהו הבעלים חייב להופיע, להשתיק את זה'.
זה לא קרה.
לא הופעת, עד עכשיו.
אני צריך לתקן מבחנים למחר, אתה קולט?
הרבה מבחנים.
אני מורה ויש לי חובות, ואני לא יכול למלא אותן כשרעש מזויין כזה מפריע לי כל הזמן.
אני צריך להיות רגוע כדי להתרכז.
אני צריך שקט, אתה מבין את זה?
פה תפנה ימינה."
הוא ציית ופלט אנחה.
אולי רווח לו לדעת שאין לו עסק עם סתם גנב.
אולי חשב שמצבו פחות חמור אם בעל מקצוע, אדם שאוחז בקריירה של הוראה ולא איזה פושע מאיים עליו מהמושב האחורי.
הרכב החל לנסוע במורד.
זה היה רגע של סיכון בלתי נמנע:
ברחוב כלשהו היינו צריכים לנסוע בירידה.
הוא היה יכול להחליט פתאום לשחרר את הבלם, להאיץ ולהתנגש במשהו.
או שעצביו היו יכולים לבגוד בו, על אחת כמה וכמה מאחר שהיה שתוי.
הזהרתי אותו מראש ביחס לאפשרויות האלה ואחרות.
היה לו מספיק שכל להתנהג כראוי ולא לעשות שטויות לאורך שלושת הבלוקים של הירידה.
"עכשיו תפנה לרחוב פְּראט וסע לטיילת החוף," הוריתי לו.
"אל תעבור את השלושים."
המשכנו לנסוע בשתיקה עד שהגענו ליעד.
פנייה חדה מהטיילת שהובילה אל מעגן חרֵב למחצה.
לא נתקלנו באיש במשך כל הנסיעה הקצרה.
"עכשיו רד," אמרתי לאחר שחנינו צמוד לשוליים.
לא גרעתי ממנו את מבטי.
הוריתי באקדח לעבר המעגן.
הוא עצם את עיניו והחל להתחנן.
"די!
תחסוך ממני את הדמעות והקינות.
תתנהג כמו גבר.
קח אחריות על המעשים שלך!"
"בבקשה, אני… לא יכולתי לדעת!
הייתי רחוק!
אם הייתי שומע שהאזעקה פועלת הייתי הולך לראות מה קורה, הייתי מכבה אותה.
בבקשה אל תפגע בי, יש לי ילד…" "איפה היית?"
כנראה לא ציפה לשאלה הזאת.
"אני… קבעתי משהו… רחוק… כלומר לא כל כך רחוק, אבל כמה רחובות מ…" "למה החנית אותו בדיוק מול הבית שלי?"
"לא יכולתי לדעת שזה הבית שלך, אחי!"
"אני לא אחיך!
אם תגיד את זה עוד פעם אחת אני תוקע לך כדור בברך."
"בסדר."
"לא!
זה לא בסדר!
לא יכולת לדעת שזה הבית שלי, אבל לא יכולת לדעת של מי הוא בכלל.
במקרה זה היה הבית שלי, אבל הוא היה יכול להיות גם של מישהו גוסס, או של משפחה עם ילדים שצריכים לישון, לנוח, או סתם של מישהו שזקוק לשקט ולא זוכה לו בגלל איזה אגואיסט חסר אחריות שהנוחות והשלווה של אחרים על הזין שלו.
וכל זה כי שתית.
אתה מכחיש?"
"לא… זאת אומרת, כן, שתיתי קצת, אבל…" "בן כמה אתה?"
הגענו למעגן.
הוא נראה כאילו הוא הולך לעשות במכנסיים.
"עש… עשרים ושבע."
"במה אתה עובד?"
"אני לומד… הנדסת יערות."
"יערות, אה?
ובשביל מה?
בשביל שאחר כך תוכל לדפוק גם את הטבע?
בשביל לחשוב רק על עצמך ולשים פס על כל האחרים?
זה לא מפתיע אותי.
כל הדור שלך חושב ככה.
ביריונים, רק מעצמכם אכפת לכם.
יש לך ילד, אתה אומר?
בן כמה הוא?"
הוא בלע את רוקו.
"חמש," אמר על סף דמעות.
"הוא לא יודע כמה הוא קרוב להיות יתום, מסכן."
כאן הוא נשבר.
הוא נפל על ברכיו והליט את פניו בידיו.
אסרתי עליו לצעוק והכרחתי אותו לזחול אל מחוץ למעגן.
הוצאתי את החבל וקשרתי לו את הזרועות אל קצה של גדר צדדית.
הקשרים שלי היו מרושלים, אין לי הרבה ניסיון בענייני חבלים, אבל זה לא שינה כלום.
הנזלת זלגה לו על השפתיים.
חזרתי אל המכונית, שהמפתחות עדיין היו בתוכה.
שיחררתי את בלם היד וגילגלתי אותה אל קצה מזח העץ הרעוע.
הענתיקה השמיעה חריקה ונטתה מטה באופן ניכר, בעשרים או עשרים וחמש מעלות.
"לא, בבקשה.
אני אשלם לך כמה שתרצה.
אני אפצה אותך.
בבקשה."
נתתי לו עוד מכה בפּנים.
ברגע הזה המזח חרק וקרס.
הנהר היה רדוד בחלק ההוא, ולכן המכונית ניטחה בעיקר באבנים ובפסולת, בקול שאון נוראי.
להקת חולדות הגיחה מבין הצללים ונמלטה.
האזעקה החלה לפעול.
"זה בשביל שתדע," הערתי.
"כשבאמת יהיה צורך באזעקה שלך, אף אחד לא ישים לב אליה."
השארתי אותו שם מאחור, מייבב על רקע הצליל המתועב.
צעדתי שני רחובות עד המקום שהחניתי בו את הטנדר הישן שלי, בכניסה לאיזו סימטה, מחוץ לטווח מבטו, נכנסתי אליו ונסעתי הביתה.
עדיין נשארו לי כמעט שלושים מבחנים לבדוק.
מישהו אמר לו, כנראה הכרטיסן:
"המזוודה שלך היא המזוודה היחידה, אף אחד לא רוצה לנסוע היום לאַלְקילַה, אין סיכוי שהיא תלך לאיבוד".
אבל ארננדס התעקש לעלות איתה לאוטובוס:
"אני אוהב לשים עין על הדברים שלי."
ברציף, ארננדס אכל כמה קרקרים, קנה בקבוק מים ועישן בעצבנות שתיים או שלוש סיגריות.
אחר כך דלתות האוטובוס נפתחו והוא הסתער פנימה, כאילו עוד אנשים מחכים.
"אני צריך אותה איתי," הוא הסביר לנהג מהמדרגות והרים את המזוודה:
"התרופות שלי פה." הנהג הנהן בלי להסתובב לעברו, אבל הידק את אחיזתו בהגה.
פדייה היה איש של אמונות תפלות, הוא פחד שמשהו יקרה לאוטובוס שלו אם ידבר לפני שיצאו לדרך.
הוא פחד גם על הנוסעים שלו.
לכן הוא אף פעם לא פצה פה עד שהגיעו להרים.
עד אז ארננדס כבר השתלט על שורה שלמה של כיסאות ותקע את המזוודה שלו באמצע המעבר.
הוא התרגש מעצם היותו הנוסע היחיד באוטובוס לאלקילה.
"אל תחסום את המעבר," הפציר פדייה אחרי שפנו בכביש.
ארננדס הזדקף בהפתעה, חיפש את עיניו של הנהג במראה ושאל בחיוך:
"אתה מדבר ברצינות?"
"זה מסכן את יתר הנוסעים," ענה פדייה, והשיב לארננדס מבט.
"חוקים הם חוקים," הוא הוסיף, אבל לא חשף את הסיבה האמיתית שלו:
אם הוא יניח שיפלשו לו למעבר, תהיה תאונה;
או לכל הפחות עיכוב בזמנים.
ארננדס ניסה להתגונן והצביע על המושבים הריקים שמסביבו, אבל הנהג, מומחה בוויכוחים מהסוג הזה, הדליק רדיו, הגביר עת עוצמת הצליל והסיט את מבטו מהמראה.
ארננדס הניד את ראשו והחליט לא להתייחס אליו ולהתרווח במושבו.
כעבור כמה דקות, לעיני הנהג הזועם, פתח ארננדס מפה שהוציא מכיס הז'קט שלו:
היא שלחה לו אותה בדואר.
הוא פרש את המפה בהתרגשות ובזהירות והביט בה שעה ארוכה.
סוף סוף הוא נוסע לבקר אותה.
ארננדס הכיר את רוֹמינה שלושה שבועות קודם, במסיבה של החוג לאדריכלות שבסופה הם כמעט מצאו את עצמם יחד במיטה.
"אשמח אם תבוא לאלקילה," היא אמרה לו, מול דלת הכניסה לבניין שלו:
"אם מתחשק לך, כמובן."
מאז לא חשב ארננדס על שום דבר אחר.
בגיל עשרים, הוא היה היחיד מבין חבריו שעדיין היה בתול.
ורומינה היתה האפשרות האמיתית היחידה שהיתה לו לשכוח את המילה הזאת, שייסרה אותו כל כך הרבה זמן.
עצביו הרופפים איימו אפוא להדיר שינה מעיניו כל הנסיעה, ועוד נסיעה שתימשך לילה שלם.
"ואם אגמור מהר מדי?" התייסר ארננדס בשתיקה:
"ואם לא אחזיק אפילו דקה ואגמור ברגע שאראה אותה ערומה?"
אחרי שקיפל את המפה והחזיר אותה לכיס, הוציא ארננדס שקית מהמזוודה ובדק ששום פריט לא חסר:
ארבע חבילות קונדומים:
"מעניין כמה אבזבז בגלל העצבים המחורבנים שלי";
חבילה של ויאגרה:
"למקרה שאצטרך עזרה להתגבר על המבוכה," וכדורי השינה שלקוח אחר בבית מרקחת המליץ לו עליהם בשביל הנסיעה.
לפי ההוראות, שני כדורים הספיקו, אבל ארננדס, שבשלב זה לא היה מסוגל להפסיק לחשוב על רומינה ועל הפחד שהגוף שלו לא יתפקד, החליט לקחת ארבעה.
"יש עוד הרבה זמן," הוא מלמל ולגם מהבקבוק.
אחר כך נשען אחורה וייחל שההשפעה תהיה מיידית.
בדיוק באותו רגע לחץ הנהג לחץ כפתור ועשרה מסכי טלוויזיה ירדו לקולה המתפרץ של דיילת.
"אתה מתגרה בי," שיגר ארננדס.
אחר כך ניתר קדימה והוסיף בקול רם:
"אני לא רוצה לראות טלוויזיה!" אבל פדייה העמיד פנים שלא שמע דבר וברגע שתמה הפרסומת של החברה שמשלמת את משכורתו, הגביר את עוצמת הצליל עד הסוף.
ארננדס סתם את האוזניים, והידק את הלסת, ונאלץ להשלים עם המצב המגוחך.
הוא זינק לעמידה, חצה את המעבר במהירות ופנה לפדייה:
"תוכל בבקשה לכבות את הטלוויזיה?
אני מבטיח לך שאף אחד פה לא צופה בסרט," הוא הוסיף כעבור כמה שניות בחיוך שלא היתה בו שמץ של כנות.
"אי אפשר," ענה פדייה, אחרי שתיקה קלה:
"אלה החוקים.
אני מבין שאתה לא מכבד אותם, אבל אני לא סוטה מהם מילימטר," הוסיף הנהג ונעץ את מבטו בארננדס, שהחיוך נמחק מפניו.
"ותחזור למקום, אתה לא יכול לעמוד פה, זה אסור," סיכם הנהג.
ארננדס התאפק שלא לקלל אותו ובלע את התסכול.
הוא הסתובב, ובדרך חזרה למקומו שאל בקול נמוך:
"אולי תוכל להחליש קצת?" "אי אפשר," ענה פדייה והאיץ, משוכנע שזה יגרום לנוסע שלו ליפול:
"לא להגביר ולא להחליש, ככה כתוב בתקנון."
ארננדס ניסה לשמור על שיווי משקל בזמן שמיהר לחזור למקומו.
הוא חייך, הפעם מתוך חוסר אונים יותר מאשר לגלוג, הניד בראשו בזעם, סינן כמה מילים שאפילו הוא לא הבין ולבסוף הגיע לשורת המושבים שלו, מושפל.
למרבה המזל, הוא חשב, ההשפעה של כדורי השינה החלה להתפשט בגופו.
עד מהרה, לא חדרו לתודעה של ארננדס, לא הרעש והאור שפלטו המסכים וגם לא העצירות הפתאומיות של פדייה, הוא שקע ברִיק שחור ברגע שהתמקם במושב.
ארננדס ישן כל כך עמוק שהוא התנתק לגמרי מהעולם ומעצמו עד שהאוטובוס הגיע לאלקילה, ופדייה, שיצא מגדרו כדי להפוך את הנסיעה שלו לגיהינום, ניער אותו וקרא:
"יאללה קום, חמור, הגענו."
"זה לא התפקיד שלי להעיר אותך," התעקש פדייה והדביק את סוליית נעלו לרגליים של ארננדס:
"גם אין שום סיבה שאחכה לך.
תרד מיד או שאני אוריד אותך," איים הנהג ובעט בו שוב.
ארננדס התעורר ברגע שהרגיש את עקביו פוגעים ברצפה:
"שמעתי, שמעתי.
אני יורד."
אחרי שניגב את הריר מהסנטר וחיכך את פניו בידיו, הזדקף ארננדס ונאלץ לקבל את העובדה שהוא עדיין מסוחרר מעט.
אחר כך קם, גרר את המזוודה שלו החוצה והלך בעקבות הנהג, שסינן בקול נמוך:
"הלוואי שתקבל את היחס שמגיע לך במקום הזה."
ברחוב שוב שפשף ארננדס את פניו וניער את ראשו, נאבק בסחרחורת ששתלו כדורי השינה בגופו.
אחר כך סרק במבטו את המקום שזה עתה נחת בו.
זו היתה שעת הזריחה והוא התקשה להאמין שאלקילה מכוערת אף יותר מבתמונות ששלחה לו רומינה.
כעבור שניות אחדות, מישהו, אולי הנהג שעמד להחליף את פדייה, הסביר לו איך להגיע לכיכר המרכזית:
"אבל מה יש לך לעשות פה, אין מה לראות במקום הזה." בלי להתייחס למילותיו האחרונות של הזר, החל ארננדס ללכת ועד מהרה השאיר מאחור את שישה או שבעה גושי הרחובות שהפרידו בינו ובין יעדו.
האור הלך והשתלט על המרחב שמסביבו.
"זו לא שעה מתאימה להתקשר אליה," אמר לעצמו ארננדס כשהגיע לכיכר המרכזית.
הוא צנח על ספסל, חיבק את ילקוטו והוסיף בקול נמוך:
"מוקדם מאוד, אני עלול להעיר אותה ואפילו גרוע מכך, אני עלול להעיר את ההורים שלה." הוא השלה את עצמו:
מה שבאמת קרה הוא שהעצבים שוב השתלטו לו על הגוף:
"מה לעזאזל אגיד לה כשהיא תענה?"
"עדיף שלא אתקשר אליה בכלל.
אולי היא כבר לא רוצה… אולי היא התחרטה," הוא פלט והבחין בהמולה שנוצרה פתאום בכיכר.
אנשים הולכים מפה לשם בצעד מהיר.
ארננדס הרים את מבטו לעבר השמש שהגיחה מאחורי הצריח של הכנסייה הירוקה והוסיף, הפעם בקול רם ובנימה אמביוולנטית משהו:
"מה לעזאזל עובר עלי?
מה פתאום שלא אתקשר אליה?"
"למה שהיא תתחרט?" הוא קרא בקול רם אף יותר וניתר מהספסל:
"היא היתה מודיעה לי קודם.
אבל לפני זה אלך לאכול משהו, להעביר קצת זמן," הוא הוסיף וחצה את הכיכר בחיפוש אחר מקום לאכול בו ארוחת בוקר, בלי להבחין שמדובר בתירוץ ובלי לתהות מדוע האנשים מסביבו ממהרים כל כך.
ואז מישהו אמר לו, אולי מוכר העיתונים, שהמקום הכי טוב הוא המסעדה של דוניה אאומליה:
"המסעדה נמצאת בקצה השני של הכיכר, ליד החנות לכלי כתיבה.
אבל אתה צריך למהר, נראה לי שהיא תכף סוגרת," סיכם מוכר העיתונים, אבל ארננדס הלך מהר ולא שמע את סוף דבריו.
ברגע שארננדס הגיע למקום שהמליצו לו עליו הוא חייך, כי הבין שהוא יכול להרוג שתי ציפורים במכה אחת:
לאכול משהו, להרוויח קצת זמן ולקנות נייר עטיפה למתנה שקנה לרומינה.
"אם בסוף היא תתחרט, אולי המתנה תשנה את דעתה," הוא חשב והזמין ביצים.
אחר כך הוא התיישב והביט בניירות העטיפה שהיו תלויים בחלון הראווה בקצה השני של החנות.
לבסוף הוא שם עין על נייר כחול, קם וניגש לדלפק לדבר עם המוכרת, שמבטה היה נעוץ במסך טלוויזיה:
"אפשר מטר מהנייר הזה?" "אי אפשר," ענתה המוכרת, אחיינית ודודנית מדרגה שנייה של דוניה אאומליה, בלי להסתכל על אררנדס:
"הניירות האלה הם בשביל הילדים."
"וחוץ מזה, אני רואה חדשות.
ואתה לא מפה.
אני לא אוהבת לסחור למכור לזרים," התעקשה המוכרת בלי להסיר את עיניה מהמסך ולו לרגע.
"בשביל הילדים, איזה באסה," סינן ארננדס בחיוך:
"זרים… טוב, אז תני לי מטר מהנייר הזה שם," "אי אפשר, אמרתי לך," ענתה המוכרת בעצבנות והביטה בארננדס בפעם הראשונה.
"ואם אני אביא ילד שיקנה בשבילי?" שאל ארננדס בחיוך ספקני והביט לעבר הכיכר, תוהה לגבי המשמעות הנסתרת של המצב שהוא שרוי בו.
"ומי ישתמש בנייר, אתה או הילד?" שאלה המוכרת וניגשה לדלפק, מבטה נעוץ במסך הטלוויזיה.
מגיש החדשות אמר:
"זה הולך להיות עוד יום קשה."
"הנייר בשבילי, לא בשביל שום ילד, זה היה בצחוק," הסביר ארננדס.
"אני צריך לעטוף מתנה."
"אז תעזוב אותי בשקט, שקרן," קטעה המוכרת את ארננדס:
"אתם באים מבחוץ ועוד מתחצפים," הוסיפה האישה וחזרה לכיסא שלה.
"אני לא מתכוונת למכור לך שום דבר." אף על פי שהתקשה להאמין למשמע אוזניו, ארננדס לא היה מסוגל להתרגז.
הוא שקל להתעקש, אבל המוכרת קמה שוב מהכיסא שלה, מיהרה לדלפק, סילקה אותו בתנועת יד, הרימה את מבטה וקראה לעבר המסעדה:
"הם שוב באים."
ארננדס חזר לשולחנו מובס.
דוניה אאומליה בדיוק הגישה את צלחת הביצים שיבצר ממנו לאכול.
"הם באים עכשיו," סיננה המוכרת מאחורי ארננדס, שבאותו רגע ראה את אאומליה מתקדמת כמה צעדים, מתייצבת במפתן הדלת וסורקת את הרחוב במבטה:
"הם כבר כאן, יותר נכון."
בתוך כמה שניות הורידו המוכרת ודוניה אאומליה את התריס, כיבו את האורות, מיהרו לעבר ארננדס, תפסו אותו בזרועות, אמרו לו בקול אחד:
"אנחנו מצטערות, אבל אתה לא יכול להישאר פה," גררו אותו בעדינות למחסן והוציאו אותו לרחוב.
מישהו, אולי אחד מאלה שרצו בכיוון הנגדי לכיכר, אמר לארננדס:
"למה אתה עומד במקום?" ומישהו אחר הוסיף:
"רוץ, הם באים, הם סורקים את כל העיירה."
ארננדס לא הבין מה קורה והתחיל לרוץ בעקבות האנשים שדיברו אליו.
אחרי שני רחובות הוא שמע את הפיצוצים הראשונים ויריות רובה.
הפחד כיווץ את בטנו, איים לשתק אותו כליל וגרם לעצמותיו לחרוק.
"רומינה," חשב ארננדס, בלי להאט את ריצתו:
"אני מוכרח להתקשר אליה." הוא הוציא את הטלפון שלו באמצע הרחוב, אחר כך הסתתר בכניסה לבניין וניסה לחייג, אבל מישהו, אולי האישה שרצה ושני ילדים תלויים על זרועותיה, אמרה לו:
"אל תטרח… הם קוטעים את השירות."
ארננדס היה מבולבל לגמרי, הוא הכניס את הטלפון לכיס, הוציא את המפה שרומינה סימנה בה את הכתובת שלה והתחיל לרוץ כאילו כפה אותו שד.
הפיצוצים והיריות נשמעו לו קרובים יותר מרגע לרגע.
כמה צעדים לפניו מעדה האישה, נחבטה בפניה ושני הילדים שלה התגלגלו על הכביש.
אחרי שעזר לה לקום, הרים את אחד הילדים והתחיל לרוץ מהר ככל יכולתו, ארננדס שאל את האישה אם היא יודעת איך להגיע לרחוב אַרְטֶאָגַה 17.
"יש לך מזל… אנחנו קרובים… תפנה פה ותמשיך ישר… חמש או… ארבע רחובות.
או שתלווה אותי ותעזור לי עם הילד.
אתה יכול להתחבא אצלי."
"אני מצטער… באמת." ארננדס עצר, הביט באישה והוריד את הילד לקרקע:
הוא לא יכול היה לדמיין שההחלטה הזאת, שקיבל כעת ללא היסוס כמעט, עשויה להיות ההחלטה החשובה בחייו.
אבל הוא רצה להגיע לבית של רומינה.
והפיצוצים והיריות המשיכו להתקרב.
ארננדס פנה והאיץ מעבר לגבול יכולתו.
הריאות שלו עמדו לקרוס, אבל הוא מצא כוחות שלא העלה על דעתו שיש לו.
כך הגיע לבית שחיפש ודפק על הדלת בכל הכוח, קורא שוב ושוב בשמה של רומינה.
אבל מהצד השני לא נשמעה אף מילה, אף שאלה, אפילו לא מלמול.
המשפחה של רומינה הסתתרה בשירותים.
הם שמעו את ההמולה שהקים ארננדס, אבל זכרו את דבריו של ראש המשפחה:
"אני לא רוצה לשמוע אף מילה… אפילו לא את הנשימות שלכם."
"אנחנו לא יודעים מי האנשים שבאו היום," הוסיף אביה של רומינה ונעץ בה את מבטו.
היא בכתה בשקט וכששמעה את ארננדס הרימה מעט את הראש מבין הזרועות.
"אם היינו יודעים לפחות שזה הם," לחש האב:
"אבל הפעם אין לדעת, אסור לנו לקחת את הסיכון."
כשהשלים עם העובדה שאיש לא יפתח את הדלת שדפק עליה באגרופיו הקמוצים, נזכר ארננדס באישה ובשני הילדים שנטש.
הוא התחיל לרוץ בכיוון שבא ממנו, אבוד ואחוז חרדה, אבל מישהו, אולי אישה שעלתה על גג ביתה, צעקה לו:
"צד שני… עדיף שתרוץ לצד השני… הם באים מפה."
לפני שהספיק ארננדס לעבד את המידע, איש אחד פרץ בבכי בקרבת מקום ומעבר לפינה הופיעו האנשים שכל העיירה ברחה מהם.
ארננדס הסתובב, התחיל להתקדם בכיוון השני אבל עצר בבת אחת:
הם השתלטו גם על הצומת ממול.
ארננדס קפא על מקומו וחש שהשלפוחית שלו עומדת להתפוצץ.
הוא חיכה שהאנשים האלה ייגשו אליו.
כשהם סוף סוף הגיעו הוא ניסה לומר משהו, אבל מישהו הקדים אותו:
אולי האיש שאחר כך ריסק לו את הפה בקת.
לפני שעצם עיניים ואיבד את ההכרה, ראה ארננדס את האיש שזה עתה העניש אותו מתרחק ואחר כך שמע את צחוקם של שני ילדים קטנים, גם הם חמושים.
חוט דק של פליאה עדיין קשר אותו לעולם והוא הצליח לשמוע קול של אישה מחלק הוראות:
"תעלו אותו עם כל הציוד שלו… הוא בטח לא מפה."
ארננדס לא הרגיש איך הם גוררים אותו, קושרים לו את הרגליים והידיים ומכניסים אותו לטנדר.
ההכרה שבה אליו כעבור שעתיים כשמישהו, אולי אחד הילדים שצחקו קודם, שפך עליו דלי של מים.
אבל כשפקח עיניים לא היה שם איש.
כל מה שהוא ראה היה ערמה של בגדים:
הם רוקנו את המזוודה שלו בחצר האחורית שבה החזיקו אותו.
הוא הרים את עיניו לעבר השמש והרגיש צריבה בכל הגוף.
כך הוא גילה שהוא לא לובש חולצה, שהורידו לו את הנעליים ושכפות ידיו ועקביו שורפים.
כעבור כמה דקות הופיעה בחצר האישה שהורתה להעלות אותו על הטנדר.
היא ירקה כמה גרעיני קלמנטינה, קפצה מעל ערימת הבגדים, רכנה לעבר ארננדס ומלמלה:
"אתה לא מהאזור." אחר כך נעמדה מאחוריו וחתכה בסכין את החבלים שקשרו אותו.
"קום ובוא אחרי," היא הורתה.
כששמע שוב את הקול הזה הבין ארננדס שאופן הדיבור הזה מזכיר לו מישהי אחרת או ששמע את הקול בעבר.
"אולי זו האישה ש…" חשב ארננדס, "לא.
היא נשמעת בדיוק כמו רומינה.
או כמו אמא שלה."
לפני שהספיק להרהר עוד באותה שטות שניסה לאחוז בה כדי להסיח את הדעת, כדי לא להיות איפה שהוא נמצא, מצא את עצמו ארננדס בחדר.
חוץ ממנו ומהאישה חיכו לו בחדר תריסר גברים ושלושה-ארבעה ילדים.
הוא ספג מהלומה נוספת בבטן, הברכיים שלו התקפלו והוא נפל על הרצפה.
הוא שרט את הרצפה, ניסה להסדיר את הנשימה, לבלוע את הריר שנפלט מפיו ולנגב את העיניים מדמעות.
מסביבו נשמעו פרצי צחוק.
מישהו, אולי מי שקיבל את ההחלטות בחדר החשוך הזה, אמר:
"אז באת לפה לזיין את הבחורות שלנו.".
ארננדס היה מופתע ומבוהל, וחשב שגם הקול הזה שמדבר אליו עכשיו מוכר לו, שהוא שמע אותו בעבר.
"אולי זה האיש שהרביץ לי קודם ברחוב," אמר לעצמו ארננדס ושמע כיצד משתתקים, בזה אחר זה, פרצי הצחוק שהקיפו אותו.
"לא… זה הנהג… לא, לא… זה אבא של רומינה," הוא חשב בלי לפלוט מילה:
"שמעתי אותו דרך הטלפון."
"אני מדבר אליך, בן זונה!" צעק הקול, והפעם, במקום להרביץ לארננדס, האיש נופף מול עיניו בכמה קונדומים וחפיסת ויאגרה.
"באת לזיין את הילדות שלנו, כן או לא?"
לפני שארננדס הספיק לענות, הכניס לו האיש כמה סטירות:
"אז כמו שאתה רואה, זה לא יעבוד לך, לנו יש חוקים אחרים!" הוא הוסיף והכניס לו עוד שתי מהלומות, הפעם באגרופים קמוצים:
"כאן אנחנו מחלקים את ההוראות!"
"ואתה יודע מה ההוראה שלי עכשיו?" שאל האיש וסוף סוף התרחק מפניו של ארננדס וסקר את יתר הנוכחים.
"שמישהו יתנדב להיות ראשון."
ואז מישהו, אולי מי שקשר את ארננדס, הקדים את יתר הקולות.
ואלה שהיו שם סתם יצאו מיד מהחדר.
*דימוי:© ג'ון פוסטר.
1. אפקט "במבי"
יורשינו יֵצאו נגדנו.
פיליפּו תוֹמאסוֹ מַרינֶטי, Manifiesto futurista אוֹקסיטוֹצין :
האוקסיטוצין הוא הורמון האחראי לדפוסי התנהגות מיניים ולהתנהגות אמהית ואבהית.
הוא קשור גם לרגשות ולרוך.
יש המכנים אותו "המולקולה של המונוגמיה".
האוקסיטוצין משפיע על תפקודים בסיסיים כגון התאהבות, אורגזמה, לידה וזרימת חלב-אם.
בתקופות הייחום, מייצרים יונקים רבים (והאדם בתוכם) וכן ציפורים אחדות את ההורמון הזה הן במוח והן באיברי הרבייה (שחלות ואשכים).
כשההורמון משתחרר לזרם הדם הוא גורם מגוון רחב של תחושות שכמעט כולן קשורות במין או בהשפעותיו של המגע המיני.
אצל גברים ונשים כאחד, האורגזמה היא המעוררת את זרימת ההורמון ובכך מקִלה על פליטת זרע ועל התכווצות השרירים באזור החלציים של שני המינים.
כשאדם נמצא במערכת יחסים מינית יציבה ומספקת עם אדם אחר, הוא מתמכר לאוקסיטוצין שגופו מייצר והופך להיות תלוי בבן זוגו:
זהו ההסבר הכימי להתאהבות.
בנוסף לכך, בקרב נשים, מעורר האוקסיטוצין גם התנהגויות אחרות:
הוא מרפה את השרירים ומסייע לרחם להתכווץ בשעת לידה, וכמו כן מגירה את ייצורו של חלב-האם.
וכמובן דואג לכך שהאם תתאהב בתינוקה.
בשנת 1953 סִנתז הרופא וַנסַן דוּ וִינְיוֹ אוקסיטוצין מלאכותי וכעבור שנתיים קיבל על כך את פרס נובל לכימיה.
מאז משתמשים בחדר הלידה באוקסיטוצין סינתטי מזוקק לזירוז לידות.
ברוב בתי-החולים בספרד נעשה שימוש באוקסיטוצין כעניין שבשגרה;
כלומר, כאשר יולדת מגיעה לבית-היולדות היא מקבלת אוקסיטוצין סינתטי בטפטוף תוך-ורידי.
"אנציקלופדיה לרפואה ולבריאות הנפש של המשפחה" אני רוצה להתחיל את הסיפור הזה בכותרת אחד השירים של להקת "הסודות" - "אני כמו שניים".
ואני מודיעה לך, יקירתי, יקירתיתי, צעצועונת, סוכריית דבש שלי, אור שמאציל לשמש את זוהרה (שלא לדבר על כל המנורות בבית הזה, כולל זו שמתחתיה אני כותבת עכשיו, בשנתך, שהיא רגע המנוחה שלי והזמן היחיד שיש לי לעצמי) - אז אני מודיעה לך, כאמור, שאף פעם לא אהבתי את להקת "הסודות".
וזאת בעיקר משום שבתקופה שהייתי אמורה לאהוב אותם (בגיל חמש-עשרה, הגיל שבו נערה אמורה, כעניין שבשגרה, לזמזם שירי אהבה) לא הרשיתי לעצמי לאהוב אותם, ובשום פנים לא הסכמתי שיתיישב לי בראש אף לא פזמון אחד מהשירים הדביקים-מאוד שלהם.
ואם במקרה תפסתי את עצמי מזמזמת משהו משלהם, מיד התחלתי לשיר בקול רם את "בֶּלָא לַגוֹסי מת" כאילו זה לחש לגירוש מחשבות רעות, כי המוסיקה שהם ניגנו היתה פופ ריקני ואילו אנחנו (זאת אומרת סוניה, טניה ואני, שלוש בנות טיפשעשרה, כולנו באותה תספורת קארֶה, בטוניקות שחורות זהות עד לקרסוליים ובצמידי-דוקרנים, חיקוי של רוברט סמית' וסוזי-סו, שמענו מוסיקה אפלה שהתאימה הרבה יותר למצבנו הנפשי שהתנדנד אז בין "בא לי לחתוך את הוורידים היום" לבין "אני לא יודעת אם הלחץ אצלי בבטן הוא בחילה קיומית, או בגלל שלא אכלתי שלושה ימים".
אבל לא בגלל הטעם שלי במוסיקה הזכרתי את הפזמון הזה, "אני כמו שניים", אלא מפני שעוד הרבה אנשים מרגישים כמו שניים בגוף אחד, ואני ביניהם:
האחת, האני-העצמית שלי, האדם שאני באמת, מתחת לכל קליפות הבצל והתחפושות והצביעויות החברתיות שמסתירות את מה שבפנים, בלב-לבי, במעגל האחרון והאפל - יצור חבוי שנותר כמו שהיה אי-אז בזיכרונות הילדות, אדם הנושא כמיטב יכולתו את משא חייו ואת המנגנון הנסתר שמניע אותם.
והשנייה, האדם שאינני, אבל תמיד חשבתי שאני, כי אנשים אחרים טענו כך:
מכה שלא כתובה בתורה, אסון מהלך.
כי מאז שאני זוכרת את עצמי, ברגע שאמי היתה נכנסת לחדר שלי היא היתה אומרת:
"אווה, את פשוט מכה, החדר שלך נראה כמו דיר חזירים." וגם היסטרית, כי ככה תמיד אמר לי אחי ויסֶנטה:
"את מקטרת בלי סיבה, כי את היסטרית." וגם - איך לא - ילדותית, או שאולי את זה הסקתי מההערות של אָסוּן, שתמיד אמרה שאחותה הקטנה (אני, המכתית וההיסטרית) אף פעם לא תתחתן כי בעצם היא בסך-הכול ילדה קטנה שלא מסוגלת להתרכז בדבר אחד:
"אני אומרת לך, אווה לא מסוגלת להחליט את מי היא רוצה, אז ככה יוצא לה שם של...
אתה יודע של מה..."
וכמובן שמנה, כמו שאפשר היה להסיק ממבטי הבוז ששלחה בי אחותי לאוּרֶטה בכל פעם שראתה אותי אוכלת שוקולד:
"ואחרי זה תקטרי שאת לא נכנסת לג'ינס."
ולמרות הכול, אווה (המכתית, ההיסטרית, הילדותית והשמנה) לא היתה בדיוק מי שהאחרים חשבו שהיא.
ואני מניחה שכך זה אצל כולם.
וכך יקרה גם לך, כי אף אחד מאתנו אינו שלמות אחת מוחלטת, זהה בפני כולם, שהמידע עליה מדויק כמו רשימת רכוש בצוואה;
לא, כולנו דומים יותר לקליידוסקופ המשנה את צורתו בהתאם למתבונן בו ולאופן ההתבוננות, אף-על-פי שהיסודות שמרכיבים את התמונות, נשמרים;
ומצד שני, כל אחד מאתנו הוא מעין מסך שטוח שהאחרים מקרינים עליו את האשליות שלהם, את החסכים והאכזבות והתסכולים שלהם, וכך הם רואים מה שהם רוצים לראות ולא את מה שיש באמת.
בבית-הספר שלנו היה מורה אחד בשם חוֹסֶה מֶרלו, שהיה מושא אהבתנו הבלתי-אפשרית (כלומר, של סוניה ושלי;
בעיני טניה הוא לא מצא חן כי בתקופה ההיא אף אחד לא מצא חן בעיניה, וגם אם מישהו כן מצא חן בעיניה, לא היה לה אומץ לומר לו, ומשום שמה שאין לו שם בעצם לא קיים, יצא שמבחינת אהבות רשמיות לטניה היתה אבן במקום לב).
גם חוסה מרלו היה שניים:
האיש האמיתי היה מקסים, תרבותי, נאה ("הילה של רומא האנדלוסית עיטרה את ראשו") ויוצא דופן ("וחיוכו שפרח שם היה נרד של פיקחות ותבונה").
* * * רק חיסרון אחד היה לו:
הוא לא העז להיות הוא-עצמו ולכן חי מבעד למילותיהם של אחרים;
והחוסה האחר, זה שעם הזמן נדבק לראשון, היה סוטה ומושחת-מידות.
כי זו בבואת-עצמו שחוסה הראשון ראה בעיני הזולת וזה מה שסיפרו לו כל חייו:
שגבר שאוהב גבר אחר נידון לייסורי-שאול נצחיים (בל נשכח שחוסה מרלו היה כמעט בן חמישים כשהייתי בת חמש-עשרה ושהוא גדל בחברה שבה גייז לא היו באופנה, ובעצם לא היו ואפילו לא רצו להיות קיימים.
כי בזמנים ההם היתה רק המילה "הומו", ו"הומו" לא היה, כמו בימינו, שם חיבה שהחבר'ה שיושבים בבר אופנתי קוראים ככה לחברים שלהם, אלא כינוי גנאי של איבה ואכזריות מהסוג שאי אפשר להוציא מהפה ברחוב.
לכן חוסה המקורי שנא את חוסה האחר, "את ההומואית רוצחת-היונים, את הכלבה שבארון, עם הבשר הנפוח והמחשבות המלוכלכות, את האויבת הבלתי-נלאית של האהבה המחלקת דינרי שמחה" * * * .
כי חוסה מרלו, כמו כל מורה לספרות בבית-ספר וכמו כל הומואית מדוכאת שמכבדת את עצמה, העריץ את לורקה, שהיה גם הוא הומואית עצובה;
ואז הוא נדלק על דויד מוּניוֹס, החתיך של הכיתה, שחצי מהבנות היו מאוהבות בו (אבל לא סוניה וגם לא אני, כי רק זה עוד היה חסר, שבחורות גותיות שכמונו יידלקו על ילדון מפונק שדווקא כן האזין ל"סודות";
וטניה עוד פחות מאתנו, מהסיבה שהזכרתי קודם), ילדון שדמה לסֶרנוּדָה * * * יותר מאשר ללורקה, דויד ש"היה בו מהמַלח יותר מאשר מלוחם הפרים", דויד שהיו לו "שפתיים מלוחות ורעננות שהסגירו כניעה לתשוקה".
דויד שנראה כאילו כרגע יצא מפרסומת של גוטייה עוד לפני שהיו בכלל פרסומות של גוטייה, כשבטלוויזיה היו רק שתי תחנות עם פרסומות ל "גבר דנדי" שלא העמידו לאף אחד.
אז מרוב אהבה חוסה מרלו התחיל לעשן כמו קטר, שתי קופסאות ביום, ו"הניח ללילות לסבך אותו בשלדי הטבק שלהם".
(שוב לורקה) עד כדי כך שלבסוף הם התנקזו למחלת ריאות איומה, והשנאה שלו לעצמו היתה גדולה כל-כך שגם אז הוא לא הפסיק לעשן.
ומזה הוא מת.
לא זו בלבד ש"המוות כיסה אותו גופרית חיוורת"* אלא גם השחיר את ריאותיו בזפת.
* הוא מת מסרטן, יאמרו הרופאים.
אבל אני אומרת לך שלא הסרטן הרג אותו, אלא ה"אחר" שלו.
אני מאמינה שהאני-המתחזה, שנכפה עליו במבט של הזולת, רצח את האני האמיתי שלו, ש"העצבות שנתקפה שמחתו האמיצה הרגה אותו לעולם".
* * * שחוסה מרלו, שלא היה יכול לאהוב את עצמו אבל גם לא להתאבד בדרך הקלאסית (חד וחלק לקפוץ מהחלון, לחתוך את הוורידים או להיתלות בחבל), הרג את עצמו לאט:
הוא לא הפסיק לעשן כי הוא לא רצה לחיות.
שחוסה מרלו, שלא היה יכול לאהוב את עצמו אבל גם לא להתאבד בדרך הקלאסית (חד וחלק לקפוץ מהחלון, לחתוך את הוורידים או להיתלות בחבל), הרג את עצמו לאט:
הוא לא הפסיק לעשן כי הוא לא רצה לחיות.
כשחוסה מרלו מת הייתי בת עשרים ושש וכבר לא ענדתי צמידי קוצים, בין השאר משום שהם יצאו מהאופנה, וגמרתי את התואר וידעתי כמובן בעל-פה את לורקה וסֶרנודה (החלפתי את הטוניקות בג'ינס ואת צמידי הקוצים בצמיד מכסף אצטֶקי שסוניה נתנה לי במתנה ליום הולדתי העשרים) , כבר לא שמעתי את ה"קיוּר" אלא את "פּוֹרטיסהֶד", שילמתי בעצמי את החשבונות ואת המשכנתה, ואף-על-פי שכלפי חוץ נראיתי אדם שלם אחד, בפנים היינו שתיים.
בגיל הזה בחרתי להרוג את עצמי ברעל אחר, חוקי דווקא, ברמת רעילות נמוכה.
למען האמת, בחרתי בו כבר בתקופת הטוניקות וצמידי הקוצים, אבל ידעתי להתאפק ועד אז הרעלתי את עצמי לאט ובמתינות, במרווחי זמן בין מנה למנה.
אולי דווקא מותו של המורה שלי לשעבר הפעיל אצלי את מנגנון ההרס העצמי.
אמנם קשה לדעת אם הכאב על מותו של חוסה מרלו קשור לזעם ההרסני שהפנתה אני-האחת נגד אני-האחרת, אבל ברור לי שהמצב החמיר בערך אז.
בחרתי, בלי לדעת אפילו (והנורא מכול הוא שהבחירות הלא-מודעות הן הבחירות הכנות היחידות שלנו), להרוג את עצמי בשתייה, לכבוד האמרה המפורסמת, "אליקנטינית, שיכורה ונפלאה";
ומן הסתם, אילו המשכתי לשתות בקצב ששתיתי, הייתי הולכת בעקבות חוסה מרלו, רק שבמקום להתפגר מנפַּחת הייתי מתה משחמת.
לתומי האמנתי שאני נהנית כשהפלגתי בים סוער של אלכוהול שעמעם את כאבי, בלי לטרוח לעגון בשום נמל;
באמת ובתמים האמנתי שזו גבורה להתעורר כשאת מזיעה ג'ין ודמעות ליד דמות לא מזוהה, עם הנג-אובר שגורר אותך כמו ריחיים לצווארך, עד למצולות של סדינים זרים מקומטים ולכי תקומי משם.
באמת האמנתי שכל כוסית היא מפתח-קסם שבכוחו לפתוח מגירות נסתרות ולשחרר מתוכן רגשות וזיכרונות מודחקים;
באמת האמנתי שחברי לסביאה הם כמרי-וידויים חשאיים השותפים לצערי ולאושרי, ושדלפקי הברים יהיו לי למקלט שסבלי לא יצטרך לעמוד שם למבחן ולפרש את מקורו.
האמנתי בכל לבי שאני בטוחה מרע כשכיליתי את פרוטותי האחרונות בפאבים, האמנתי במילים של שירי הטנגו ובאלכימיה של הדלפקים, וכך נהייתי משוגעת שמחפשת במשקה המטשטש את השיכרון שלבסוף, שאומר את המילה האחרונה, שמכה את החושים ואת הכישרון מכת חסד סופנית וממהר להעטות על הלב מסך, בלי לחכות לתשואות האחרונות של הקהל.
אבל לא השגתי כלום, לא מסך על הלב ולא קורי עכביש ואפילו לא וילון תחרה לבן, והלב שלי, הבן-זונה, נתון לחסדי כל רוח מצויה, קרוע, המשיך לפעום בעורקים חסומים ובעוצמה פוחתת והולכת.
כבר לא ציטטתי את המשוררים ההומוסקסואלים סֶרנודה ולורקה, מפני שבעצם מעולם לא התכוונתי להיות מורה, ומפני שאת חִיל דֶה בּיֶידמָה * * * לא לימדו בכיתה, לפחות לא בתקופה שאני עטיתי טוניקות שחורות וצמידי קוצים ודויד מוניוס היה הכוכב של בית-הספר;
חוסה מרלו מעולם לא הזכיר אותו, אבל אני כן אצטט אותו כדי להסביר לך שהאחרת, האורחת המביכה שלי, האחרת מבין השתיים, הסתובבה ב"דלפקי הברים האחרונים של הלילה" ו"ברחובות המתים של השחר בעיניים אבודות", ושתתה עד אובדן שליטה (אני מצטערת שאני שוב מצטטת את "הסודות", אבל זה ממש במקום), וכשהיא עלתה הביתה במעלית מוארת באור צהבהב והסתכלה במראה וראתה את פרצופה הנפוח ואת חיוכה, חיוך של בחורה מנומנמת, ואת עיניה, עיני יתומה, היא הבינה שההשתכרויות המטומטמות שלה כבר לא מצחיקות אף אחד ושהילולות הנעורים שלה כבר פתטיות בגיל שלושים, ואז היא פתחה את הדלת ונכנסה לדירתה המלוכלכת וגיששה סביב, נתקלה ברהיטים וגררה אותי למיטה, לישון אתה, כלבה חולה, מלאת חרטה וזעם-אין-אונים.
כך שגם בלי לבחור בך בחרתי בך, כי כמו שאמרתי, הבחירות שאנחנו עושים בבלי דעת הן הבחירות הכנות היחידות, ואני במודע לעולם לא הייתי מעלה על דעתי שתהיי לי.
אבל תגידי, זה לא מוזר שבכל שנות שכרותי אף פעם לא שכחתי לעטוף בקונדום את איבריהם של מאהבי המזדמנים?
וגם כשהייתי במערכת יחסים ארוכה יותר, שום הנג-אובר לא השכיח ממני מדי יום את גלולת הקסם הלבנה, ושום הקאה לא פלטה אותה מתוך קיבתי (כמו שקרה, למשל, לשכנה שלי, שהבת שלה היתה תוצאה של ליל-אהבים, כמובן, אבל גם של קלקול קיבה)?
ודווקא לילה אחד, כשכבר הפסקתי לשתות, שכחתי את אמצעי המניעה כי בדיוק התמוססתי בערפילי הגוף השקוע בתעלומותיו, פתחתי את הרגליים ויחד אתן את השער לאפשרות שתיוולדי.
ומאז נחציתי לשתיים, אבל לא לשתיים ההן העומדות זו מול זו, אלא לאחת שצומחת בתוך רעותה, שפינתה לה מקום בתוכה, דחקה את איבריה הפנימיים כדי ליצור את שלה.
ובמשך תשעה חודשים הייתי שתיים, אבל לראשונה בחיי לא הייתי שתי יריבות, אלא שתי ישויות סימביוטיות, בעלות-ברית, כמו חייליה של ספרטה שיצאו לקרב מאוהבים ואהבתם עשתה אותם בלתי-מנוצחים.
ומעולם לא הייתי חזקה יותר, ועם זאת קהת חושים יותר.
ובסוף כבר לא יכולתי ללכת בלי עזרה, וגברות מבוגרות פינו לי מקום במטרו כי חוסר האונים שלי, הבולט לעין, עורר בהן חמלה.
היה עלי להיהפך לשתיים כדי לחדול מלהיות שתיים, כי אחת מהשתיים ההן עמדה להרוג אותי, אבל במקום הֶרג בראתי חיים, וכך נשארתי בחיים.
את כבר בת אחד-עשר יום.
ואני נשבעתי שאשב מול המחשב ולא אזוז במשך שעתיים עד שאגמור כמה עמודים.
לא מזמן, כמה ימים לפני שנולדת, חשבתי שלא אוכל לכתוב עוד לעולם.
בקושי נגעתי במחשב במשך כמעט תשעה חודשים, אולי יותר, פרט לאיזה פרק שקראתי בסנטה פולה מתוך איזה רומן שהגיבורה שלו נושאת את שמך, פרק שאחר-כך זרקתי ורומן שלא ברור אם אגמור לכתוב אותו אי-פעם.
ובעצם, בשביל מה לכתוב אותו, אם הוא כנראה יחלוק את גורלם האומלל של אחיו הגדולים וסופו יהיה שהוא יעלה אבק באיזו מגירה.
אני רק יודעת שכרגע מתוך הסחרחרה ההורמונלית הנמרצת שאני נמצאת עליה, אני לא יכולה לכתוב על משהו שאיננו את.
ואני.
אבל אל תטעי ואל יטעו הקוראים:
אין כאן אוטוביוגרפיה או יומן.
המילים האלה חסרות מראש כל כוונה לנסות לשכנע אחרים באמיתותן.
אין בכוונתי להיות נאמנה למציאות, בין השאר משום שהדבר אינו אפשרי:
המציאות היא רבת-פנים והזיכרון הוא מתחזה שמפרש את העבר כרצונו.
למשל, כל אחד מגלה מתישהו, כשהוא מדבר עם אחיו או עם קרובי משפחתו, שכל אחד מהנוכחים ברגע מסוים (סעודת חג, לדוגמה) זוכר אפיזודה שונה, אף-על-פי שכולם, על-הנייר, השתתפו באותו אירוע:
אכלנו תרנגול הודו.
לא, אני אומר לך שזה היה עוף.
מה קרה לכם, אכלנו דג, אני בטוחה.
מה פתאום דג, ממתי אוכלים דג בבית הזה?
ומי שהשתכרה ודיברה שטויות היתה אמא, ולא הדודה רֶמֶה.
בטח שזאת היתה הדודה רֶמֶה שהתחילה לשיר טנגו כמו משוגעת, הרי אמא שלך בקושי שותה!
וכך עד אינסוף.
לזיכרון גחמות משלו:
הוא יהיר ונותן או לוקח בלי סיבה הגיונית.
ולפעמים הוא מוציא מחושך לאור עבר שלפתע הוא הווה, ועד אז לא היה קיים (הדג שאכלנו באיזו מסעדה ופתאום מעורר בנו זיכרון של איזו סעודת חג שהדודה רֶמֶה השתכרה בה והתחילה לדבר שטויות, כשעד אז לא זכרנו שום דבר מזה), והופך את העובדות כאילו הן מעיל משומש.
אבל האם אנחנו באמת זוכרים את כל זה?
אולי רק דמיַינו, או אולי הרכבנו סיפור מפרטים מסוימים, ואחר-כך הוספנו פרטים אחרים שנמצאים רק בדמיוננו?
אני זוכרת, למשל, סיפור מאיזה סרט, "המפגש התשיעי", ושכביכול מבוסס על מקרה אמיתי.
מסתבר שצעירה אחת, מטופלת בבית-חולים פסיכיאטרי, אגרסיבית במיוחד ושונאת מין, עברה כמה טיפולי רגרסיה.
בהשפעת היפנוזה ובהדרכתו של המטפל שלה, היא נזכרה שאביה החורג אנס אותה כמה פעמים בילדותה.
היא חוותה מחדש את אותם האירועים – המשכנעים לגמרי – לפרטי-פרטיהם המזעזעים, צעד אחר צעד, מהליטופים הראשוניים, התמימים פחות או יותר, דרך נגיעות שהפסיקו להיות אוהבות ונהפכו למפוקפקות עד שלבסוף הגיעו לחדירה מלאה וכואבת.
אמה של הבחורה, שבינתיים התגרשה מאותו אב חורג, בערה בזעם קדוש ומוצדק אחרי שהמטפל סיפר לה:
לא מספיק שהגבר הזה שתה כמו קוזאק, הכה אותה יום כן ויום לא, בגד בה עם כל מה שזז...
הוא היה צריך גם לטמא את הדבר הקדוש ביותר, את טוהרת בתה המסכנה?
וכך הגישה האם תביעה על בעילת קטינה בידיעה שיהיה קשה להוכיח מה קרה – או מה לא קרה.
כי עורכי הדין של האקס גילו מסמך רפואי שהוכיח שהבחורה היתה בתולה כשסיפרה את הסיפור ועל סמך זה הכחישו את העניין מראש ועד זנב, מהנשיקות הראשונות ועד לבעילה.
ומה שאני שואלת עכשיו הוא, האם הסיפור הוא אמיתי אם היא חוותה אותו כאמיתי?
או שאולי ככה היא נפטרה מהתשוקה המודחקת כלפי האב החורג והאשימה אותו בתיאבון שחי רק בדמיונה, ושהיא לא יכולה להודות בו?
כשהיא דמיינה אונס, הבחורה יצרה משהו שהתאוותה לו – הפיתוי של האב החורג - אבל השתחררה מן האשמה הכרוכה בו, כיוון שהיא העבירה אל מושא הפנטזיות שלה את האחריות עליהן.
באותו אופן, מה שאני זוכרת או לא זוכרת יכול להיות מדויק לחלוטין, או לא.
ולמען האמת, מה זה לשקר אם לא לזכור משהו שלא קרה?
לכן הדבר שאני כותבת, ושאמשיך לכתוב, יהיה לא יותר מסדרה לא-מסודרת של רשימות.
בעצם, לגמרי לא ברור לי בדיוק מה זה יהיה בסוף.
זו הפעם הראשונה שאני מתיישבת מול המקלדת כמעט בלי מושג מה יקרה.
למה?
כי אמא שלך, ואת זה את תגלי עם הזמן, היא קצת חולת שליטה, ולפני שהיא כותבת ספר היא צריכה לדעת בדיוק מה היא הולכת לספר, מה שאומר תכנון מוקדם עם תרשימים, פתקים על גיבורי העלילה, תחקיר וכל מיני מסמכים;
ולתייק, אם צריך, קטעי עיתונות ומפות של המקום שבו אמורה העלילה להתרחש, ראיונות עם אנשים אמיתיים שהיו יכולים להיות הדמויות הדמיוניות, ידיעה ברורה על ההתחלה, הסתבכות העלילה וההתרה.
וכל זה בשביל מה?
בשביל כלום.
בשביל שאחר-כך אף אחד לא ירצה לפרסם את הספרים שלה.
לפעמים אני חושבת שזה נובע מצורך נואש לסדר את העולם, כי העולם תמיד נראה לי בלתי-ניתן לארגון ונתון לתוהו-ובוהו מוחלט, ולכן מצאתי נחמה בזה שנהייתי האלוהים של מציאות מקבילה שבה העניינים מתנהלים לפי תוכנית מדויקת.
שלי.
הבעיה היא, שלהיות בעלת ייעוד הוא דבר אחד, ולהיות בעלת כישרון הוא דבר אחר לגמרי.
את הדבר הראשון אני בטוחה שיש לי, אבל אני פחות בטוחה בנוגע לשני.
אמנם ידוע שכל יצירה צריכה להיות לא-מושלמת, וידוע גם שהביטוי האסתטי הכי נתון בספק הוא זה שיצרנו בעצמנו, אבל אף אחת משתי ההבחנות המחוכמות האלה לא מונעת אותי מלחשוב שיש יחס הפוך בין היכולות שלי לבין כוח הרצון שלי.
דעי לך שכבר מילדות רציתי להיות סופרת.
מאז שאני זוכרת את עצמי - אם כי כבר ידוע לנו שהזיכרון משקר...
בבית-הספר היסודי כתבתי סיפורים על שדוני יער ונסיכות אמיצות, איירתי אותם בצבעי פנדה ומסגרתי אותם בסיכות של שדכן.
אחר-כך הגיע תורה של השירה (מתופעות גיל הנעורים), ושל הסיפורים הראשונים בני חמישה עמודים, ובעקבותיהם פרסים ספרותיים קטנים של מועצות מקומיות שכוחות-אל, פרסי ניחומים של תחרויות קצת יותר חשובות וסיפורים שפורסמו באיזו אנתולוגיה סוג ב'.
גמרתי תואר ראשון בפילולוגיה היספאנית, עשיתי קורס להגהה ועריכה ובסוף עבדתי כסופרת צללים של מנחת טלוויזיה מפורסמת, שכביכול כתבה ספר בשם "איך להשיג את הבחור שאת רוצה" (אבל זה כבר סיפור אחר, כמו שהיה אומר מוסטאש המלצר ב"אירמה לה דוס");
עבדתי כעורכת לשון ו/או לקטורית בהוצאות ספרים שונות, כיועצת לענייני הלב (תחת שם בדוי, וכביכול סקסולוגית) במגזין למתבגרים, כעיתונאית חדת-לשון במגזין נשים, וגם הנחיתי פינת תרבות שבועית בתוכנית רדיו.
הנה, בלי להרגיש תמצתּי לך בכמה עשרות שורות יותר מעשר שנות קריירה.
בשנים האלה כתבתי שלושה רומנים:
את הראשון שלחתי לעשרים מו"לים וכולם ענו לי באותו מכתב:
"אנו מודים לך על ששלחת לנו את כתב היד, ועם זאת מצטערים להודיעך שהוא לא ייכלל בתוכניות העבודה שלנו, בלה, בלה" או משהו בסגנון.
את השני, בעצת העורכים בהוצאות שעבדתי אתן, שלחתי לסוכנת שאמרה לי שאי אפשר לפרסם אותו אבל "יש לו פוטנציאל" (כאילו אני תלמידה עצלנית) והסכימה להחתים אותי על חוזה למקרה שאכתוב ספר שלישי, כבד פחות;
מובן שכתבתי גם אותו והסוכנת מצאה שהוא אכן הרבה יותר מעניין, דעה שאיש מהמו"לים לא היה שותף לה, ולכן הספר המסכן, אחרי שהתרוצץ בין כל ההוצאות לאור במדינה (כולל אלה שעבדתי בשבילן כמגיהה) גמר במגירה יחד עם שני אחיו הגדולים.
מה שכן, הוא לפחות ראה עולם.
בינתיים המשכתי לחיות, מרירה, כי נאלצתי לערוך - כלומר, לשכתב - זבלים משמימים באיכות איומה, שלא היו בהם לא כתיבה ספרותית ולא עלילה מעניינת, לא כנות ולא עוצמה משום סוג, זבלים שהיו מלאים שגיאות כתיב אבל נכתבו בידי עיתונאים מוכרים, נשים או מאהבות של עורכים, או של סופרים, בני דודים של מנהלי עיתונים או - איך יכולנו לשכוח - אפילו בעצם ידיהם של מנהלי העיתונים גופם או הבוסים שלהם, שהכתיבו אך מעולם לא חתמו על כתב-היד.
המוזר הוא שבסוף פרסמתי - אבל על-כורחי, ומשהו שלא היה בדיוק רומן.
אני מיד מסבירה:
לעבודות ההגהה והשכתוב שהזכרתי קודם נוספו מתישהו כתבות למגזין נשים והופעה שבועית בפינת התרבות בתוכנית רדיו לילית.
לא שלחתימה שלי היה ערך כלשהו או ששמי היה מוכר, אבל באיזשהו אופן אפשר היה לקרוא לי עיתונאית.
וכך, הסוכנת שלי, שהמילה ייאוש לא מופיעה אצלה בלקסיקון, ושעדיין האמינה בי אף-על-פי שלא הצליחה למכור את הרומן שלי בשום מקום, קישרה ביני לבין מו"ל של ספרי תעודה שמיועדים לנשים ושכבר פרסם שלושה ספרים:
"זונות:
שוק הבשר", "נשים מוכות:
הדרמה החשאית", ו"אנורקסיות:
מחיר היופי".
אלה היו אסופות של עדויות של נשים - מהיפהפייה המהממת שמארחת מנהלים בכירים בד'אנגֶ'לו ועד הזונה הבלה שמוכרת את גופה ברחוב מוֹנטֶרָה תמורת תשעה אירו;
מהמרקיזה הנשואה ששנים כבר מסתירה חבלות מתחת למייק-אפ של שאנל ועד לאנאלפביתית שמנקה חדרי מדרגות וגרה בבית מחסה;
מדוגמנית-העל לשעבר שמסרבת להסגיר את שמה וחיה על אמפטמינים במשך כל שנות עבודתה, ועד לתלמידה-למופת שניזונה משלושה תפוחים ליום ושהבהילו אותה במצב של תת-תזונה לבית-החולים ניניו חֶסוס, וכולי, וכולי, וכולי.
אחר-כך הדביקו לספר הקדמה, אם אפשר של איזו מפורסמת שחוותה על בשרה אירועים טראומתיים דומים, ואחרית-דבר שקיבצה כמה סטטיסטיקות רלוונטיות פחות או יותר.
וקדימה, למכור.
אחרי הזונות, הנשים המוכות והאנורקסיות הגיע תורן של המכורות לסמים, וכדי לתת להן קול היה צריך עיתונאית שעבדה, אם אפשר, בעיתוני נשים.
אני אמנם פילולוגית בהכשרתי, אבל בהתחשב בריבוי העבודות שלי, יכולתי למכור את עצמי בתור כל דבר.
וככה אמא שלך מצאה את עצמה כותבת את הספר השני שלה בתשלום (הראשון היה הווידוי של המגישה האופנתית) ומראיינת מסוממות לבושות טרנינג, מנהלות בכירות מסניפות, ילדות "אינדי" על כדורים, סטודנטיות חשישניקיות ועקרות בית מכורות לסמי הרגעה או לטיפה המרה, לאו דווקא מרוב התלהבות להתעסק אתן, אלא משום שחודש אחד הכיס שלה היה ריק יותר מראש של ברבי, והבנק איים להחרים לה את הבית בגלל פיגור במשכנתה.
בכל-זאת, לכתוב ספר כזה עדיף על לעבוד/למלצר בד'אנג'לו וכך נולד "מכורות:
כשהן אומרות לא, למה הן מתכוונות?/אנחנו לא אומרות לא", שמכר ארבע-עשרה מהדורות!
מה שנראה קל אבל הוא בעצם מעלל-גבורה ממש, ואם מדובר ביצירות לא-בדיוניות, אפשר להשוות אותו למכה שעשה ביל קלינטון.
הספר הזה פרסם את אמא שלך בן-לילה - למורת רוחה הגדולה.
כי אמא שלך, ששאפה להיות מוּכרת כסופרת רצינית ושחשבה שהספר הזה, כמו שאר ספרי הנשים, לא יזכה להכרה, ממש לא רצתה לעלות על במת הספרות ככותבת של רב-מכר סנסציוני.
ואני מספרת לך את זה כי נשאתי אותך ברחמי כשיצאתי לסיבוב יחסי הציבור שארגנו לכבוד המהדורה החמש-עשרה.
אבל זה כבר סיפור אחר, כמו שהיה אומר, שוב, מוסטאש מ"אירמה לה דוס".
אתמול קפצה אלינו אֶלֶנה, השכנה, וסיפרה לי שהיא פגשה במַרבֶּיָה את חברתנו המשותפת נֶנוּקה, שמתמסרת לה שם לטיפוח חסר פשרות של האפס המוחלט.
ננוקה לא עובדת, כי היא לא צריכה לעבוד:
המשפחה שלה עשירה כל-כך שהיא לא צריכה לחשוב אפילו איך להרוויח את לחמה.
וכשאומרים "לחם" מתכוונים בעצם לג'יפ ארבע-על-ארבע, לבית מושלם, לבגדי מעצבים ולשאר מיני גחמות שונות ומשונות.
ועל זה אמרה אלנה:
"אני לא מבינה איך היא יכולה לחיות ככה.
מה, היא לא משתעממת?
אני בטוחה שעם הזמן היא תהיה נורא מתוסכלת, אף אחד לא יכול לחיות בלי לעשות משהו מועיל." ולזה עניתי:
"אני דווקא הייתי יכולה לחיות ככה בכיף.
יותר מזה, זה החלום שלי:
לדעת שאני לא צריכה לעבוד עד סוף החיים." אלנה:
"אני לא מאמינה, את היית כותבת, בטוח."
כן, ברור, הייתי כותבת, קוראת, אפילו מציירת...
אבל לא הייתי מפרסמת.
לא הייתי מעמידה את עצמי לבחינה המתמדת של המבקרים, המעריצים, המלעיזים, החברים, האויבים, המאהבים לשעבר, המאהבות לשעבר של המאהבים לשעבר, מכרים של מכרים וזרים אלה ואחרים.
הייתי יכולה אולי להדפיס מהדורות מיוחדות ומוגבלות לחברים, או, כמו סבסטיאן וֶנאבלה מהמחזה Suddenly Last Summer , להשאיר צוואה ברורה שאת כתבי אפשר יהיה לפרסם רק אחרי מותי (גם קתרין הפבורן - ויולט וֶנאבלה בסרט – עשתה אותו דבר), כשעוקץ הרכילות ניטל וחִציה רחוקים ולא יוכלו לפגוע בי.
כי אם סבלתי ככה מכל ההמולה שהתחוללה סביב "מכורות" (ביקורות אכזריות שהאשימו אותי בהסתה לסמים, ושערורייה מטורפת כשכמה תמונות שלי הופיעו בשער המגזין "סיטה", אבל על זה אספר לך אחר-כך) - ספר שממש לא היה לי אכפת ממנו - אני יכולה רק לדמיין מה הייתי עוברת אם היו תוקפים אותי על יצירה אישית יותר, שהייתי שוטחת בה את חוויותי, רגשותי, חיי, שחצי מהם העברתי בכמיהה לפרסם.
וכשסוף-סוף זה קרה, גיליתי כל-כך הרבה פרדוקסים, שהייתי צריכה להודות לכול-יכול הקוסמי או להשגחה האלוהית, או למי שמנהל את עולם-המשוגעים הזה, ששלושת הרומנים הקודמים שלי לא ראו אור.
כי אחרי שטעמתי את טעם ההצלחה הבנתי שכנראה לא הייתי עומדת בזה.
זו נחמתי על כך שלא הגשמתי את חלומי, חלום שלהלכה אני יכולה להגשים עדיין, אם כי אני מתחילה לחשוב שזה לא יקרה לעולם.
הבעיה עם חלום שנראה בהישג יד היא שהוא מונע את ההתפכחות.
כי אם הייתי חולמת בילדותי על משהו כביר ממש, כמו להיות מלכה או אסטרונאוטית, לא היה לי קשה כל-כך לוותר על החלום עם התבגרותי.
החלום על הבלתי-אפשרי מונע מניה וביה כל הציפייה להגשים אותו.
אבל חלום נגיש מאציל לנו את הסמכות לפתרונו:
נראה לנו שאם הוא לא התגשם, האשמה היא בנו ולא ביד המקרה או בגורל.
לכן אני חוששת שאמות כמו שחייתי, על דוכן המציאוֹת של הכישלונות.
ולמה אני מספרת לך את כל זה?
משום שעל-פי השמועה, יש סיכוי שהדבר שאני כותבת עכשיו, המילים האלה שמיועדות לך ורק לך, עשויות להתפרסם (זה מכתב בשבילך, כעיקרון, אבל כל מה שאדם כותב הוא כותב למעשה אל עצמו, ומכאן שגם לאחר או לאחרת שהוא נושא בתוכו ושמייצגים את הזולת, כי "על כל מכתב ומכתב", אמר דרידה, "נגזרו נדודי נצח, הן משום ריבוי הקולות שבו, והן משום שהוא ממוען, בבלי דעת, לנמען לא-מוגדר." הנה קפצה עלי רוח-שטות פילולוגית ואני עושה רוח.
זה משום שגם הסוכנת שלי וגם ההוצאה של "מכורות" לא מפסיקות לנדנד לי ולשאול למה אני לא כותבת על האמהוּת, כי דחוף להן משום-מה לשחזר את ההצלחה, עכשיו כשהקהל מכיר אותי (אבל הן לא הסכימו שננצל את התנופה של הפופולריות החדשה שרכשתי לי כדי לפרסם אחד משלושת הספרים שישנים אצלי במגירה...) ואני לא בטוחה שכדאי להיחשף עד כדי כך, כי כל ספר שיעסוק בזה, יעסוק בסופו של דבר בך.
אבל יש לנו, לך ולי, בעיה:
אנחנו צריכות כסף.
("כסף, כסף, מתכת בלי לב, הוא לא יקנה לי גבר אוהב," ככה שרו הטנגו ודודתי רֶמֶה, אבל הוא דווקא כן משלם את החשבונות.) והדרך היחידה המוכחת של אמא שלך להשיג את המתכת הבזויה היתה עד היום הכתיבה.
ועוד בעיה היא שברגע זה, אמא שלך - אני - לא מסוגלת לכתוב על שום דבר שהוא לא את והסובב אותך, והסיבות שבגללן הגעת, דרך גופי, עד כאן.
והכתיבה עלייך מסכנת המון, מניחה את חיי על מגש, כֵּרה בתוך אורגיה של מילים נושכות, מציגה אותם לראווה בפני כל מי שמתחשק לו לחפור בהם ולפורר אותם.
כן, מובן שהרשימות האלה יעברו צנזורה מניחה את הדעת ותימחק מהן כל התייחסות שעלולה לזהות כמה מהדמויות, גם השמות ישונו ואני אתגונן בעזרת המשפט המקובל שספרות היא תמיד ספרות וכל דמיון למציאות הוא מקרי בהחלט.
אם כי, בסופו של דבר, מהי המציאות?
דבר כל-כך חשיל, לא-מוצק ולא-מוחשי...
בקיצור, אין לי מושג אם זה יתפרסם או לא.
אולי אני אתן לך את הדפים האלה כשימלאו לך שמונה-עשרה ואז תחליטי את.
או, אם אחליט לפרסם את זה קודם, אחתוך ואצנזר ואחרי כן יהיה לך הכבוד המפוקפק לקרוא את החלקים שהושמטו, כדי שתדעי איזה מין אמא נפלה בחלקך.
איך שלא יהיה, כשכבר תוכלי לקרוא אותם, חוששתני שכבר תהיה לך דעה נחרצת בעניין.
(מה שכן, כשהתלבטתי אם לקבל או לא את המטלה של "מכורות", הסנדקית שלך קוֹנסוֶאלו - סנדקית אחת מני רבות, כי את מיוחדת מכדי שתהיה לך רק אחת - התעקשה להזכיר לי שדוסטויבסקי כתב את "המהמר" במהירות כדי לשלם כמה חובות.
השתכנעתי.)
אני זוכרת אותך כשהיית בתוכי ארבעה חודשים או יותר, עובר שאורכו כשמונה-עשר סנטימטרים ומשקלו בערך מאה ועשרים גרם.
חלקים אחדים מהשלד שלך כבר התקשו לעצמות ויכולת כבר להרים את הראש בעזרת שרירי הצוואר והגב.
היית יצור אנושי קטן, מכורבלת וצפה בשליה, פרי אהבה שתפח והבשיל, עם עשר אצבעות ועשר בהונות, ובקצה כל אחת מהן ציפורן זעירה תואמת.
את כבר התנועעת ואני כבר ידעתי שאת בת.
ושאקרא לך אמנדה.
הייתי צריכה אז לנסוע לברצלונה לקדם את "מכורות" כי בדיוק התפרסמה, כמו שסיפרתי לך קודם, המהדורה החמש-עשרה במספר.
בקטלוניה נהוג שהאוהבים נותנים במתנה זה לזה ביום סן ג'וֹרדִי ורד ו/או שיבולת (לפי המסורת הבחור צריך לתת לבחורה ורד ושיבולת, סמל לאהבה ולפריון, והיא צריכה לתת לו ספר.
אבל בעקבות התקינות הפוליטית והפריצה של תנועת הגייז, היום כל אחד נותן במתנה ורד או ספר או גם וגם, בלי קשר למינו של מקבל המתנה).
הרחובות מתמלאים דוכנים וביתנים שמוכרים אותם והמוני אדם עוברים בעיר מצד לצד בחיפוש אחר אהובי לבם ובידיהם ורד או ספר או בידיים ריקות ולהוטות לקנות ספר או ורד, שאם אינו מיועד לאהוב או לאהובה יגיע לידי האמא, הדודה, החברה הכי טובה, השכנה ממול...
(אני, למשל, קיבלתי באותו יום חמישה-עשר ורדים, כולם עם שיבולת, אף-על-פי שקמע לפוריות היה חסר לי כמו חור בראש.)
אבל כמו שקורה לרוב המסורות, גם המסורת הזאת התמסחרה.
כך שחנויות הספרים בקטלוניה מזמינות את הספרים הכי נמכרים של השנה ליום סן ג'ורדי, והוצאות הספרים שולחות בתאריך הזה את הסופרים-הכוכבים שלהן לחתום על ספרים בברצלונה, והמון סופרים כועסים על ההוצאות שלהם כי הן לא מחשיבות אותם מספיק כדי לתת להם כרטיס טיסה ולילה בבית-מלון כדי שביום החשוב הזה יראו אותם חותמים על יצירותיהם בטיילת.
ואני לא מבינה על מה הם מתעצבנים, כי אם הם היו מצליחים לשכנע את הוצאות הספרים לשלוח אותם לשם, והיו מאלצים אותם לעבור מדוכן לדוכן, הם היו מתחרטים מיד על התחנונים האלה, כי הם היו פשוט מתמוטטים (כמו שאמרה אמא תרזה, ישמור אותי האל מתפילות שנענו);
כי סופרים שחותמים בסן ג'ורדי קמים בשבע בבוקר ועד תשע בערב (פרט להפסקת הצהריים) הם עוברים מדוכן לדוכן, חוצים את העיר מקצה לקצה וחותמים על ספרים עד שהפרקים שלהם מתאבנים.
זה אם יש להם מזל כמו לי - טפו טפו טפו - והם באמת חותמים, כי יש גם כאלה שיושבים בחיבוק ידיים ורואים את הקהל עובר בסך ואיש לא בא לבקש מהם חתימה על אף עותק אומלל.
בקיצור, היה כבר בטח שש בערב וישבנו בדוכן ב"קוֹרטֶה אינגלֶס", דודתך פַּס (דודה מאומצת, לא ביולוגית), בֵּיאָה (היחצ"נית מטעם ההוצאה) ואני, המומות לנוכח המחזה שנגלה לעינינו:
לפנינו היה תור - תור!
- של אנשים שבאו לקנות ספר שעליו החתימה שלי, של אמא שלך.
אמנם זה לא היה תור ארוך במיוחד, ובעצם לא היו שם יותר מחמישה אנשים (שני דוכנים הלאה משם, אַנדרֶה בּוּאֶנַפוּאֶנטֶה ישב מול גוש של מאות אנשים שכמעט הלכו מכות כדי להשיג את החותמת שלו - מה ששמעת, זו חותמת שרק נראית כמו החתימה שלו - בספר מונולוגים).
אבל זה היה בכל-זאת תור, ויותר ממה שהיה לסופרים אחרים שהסתכלו במתרחש בפרצוף משועמם וביד דוממת.
כשאנחנו עולים למטוס אנחנו מחייכים בלי לדעת בדיוק למה.
האפשרות שאנחנו מתגרים בגורל גורמת לנו להתפתות לאמונות תפלות:
החיוך שלנו הוא לא חיוך של שמחה, אלא כישוף נגד אסונות.
זה מה שחשבתי כשעליתי על מטוס מַדְחֵף מסָקָטֶקַס למקסיקו הבירה.
גבר עם ראש מגולח משך את תשומת לבי בתור לביקורת דרכונים.
הוא לבש חולצת כדורסל ונעל מגפיים מעור שלא הצלחתי לזהות, עור מחורץ של זוחל כלשהו.
ישו מקועקע הזיל דמעות כחולות על הזרוע שלו, שלוש שרשראות זהב היו תלויות לו על החזה ושני טלפונים ניידים השתלשלו מחגורתו הרקומה.
שמעתי אותו מדבר אנגלית טובה אל תוך אחד מהם.
אחר כך צלצל השני, והוא דיבר בלחישה.
המטען שלו היה תיק ירוק, כמו אלה שיש לחיילים בארצות הברית, והוא נראה כמו חוואי שעשה עסקים מהצד השני של הגבול וארז בחיפזון.
הוא נסע עם אשתו והבן הקטן שלו, שעל זרועו היו מדבקות קעקועים.
בזמן שחיכיתי לצ'ק אין פגשתי מכר ושקענו באחת מאותן שיחות נימוסים מחושבות, שאנחנו המקסיקנים נוהגים לנהל עם אנשים שלא נפגוש שוב לעולם.
האישה הביטה בי בסקרנות.
היינו רק נוסעים מעטים, אבל הדיילת הורתה לנו לשבת במושבים שהוקצו לנו כדי לשמור על שיווי המשקל של המטוס.
אותי הושיבו ב-D12, בשורה האחרונה, שאי אפשר להשעין בה את המושב לאחור.
לידי התיישבה אשתו של הגבר עם שרשראות הזהב.
שמעתי שמי שמבין משבח את מטוסי המדחף כי הם יכולים לדאות במקרה הצורך, אבל בעיני הנוסע הפשוט, תא הנוסעים הצר, הנטייה לגלוש על זרמי אוויר והעובדה שהלהבים של המדחף פועלים בטכנולוגיה ישנה יותר יוצרים תחושה של חוסר בטחון.
הצטלבתי ופתחתי רומן כדי להסיח את דעתי.
אחרי כיס אוויר שאלה האישה שלידי:
"אני יכולה לדבר איתך?"
הסרתי את המשקפיים כאילו אני מקשיב דרך העיניים.
השאלה הבאה הפתיעה אותי:
"אתה חושב שאויב יכול לסלוח?" עיניה הביטו בי בדאגה.
בשונה מבעלה, היא הייתה לבושה בפשטות:
מכנסי ג'ינס, סנדלים, חולצה משובצת.
"מה זאת אומרת?" שאלתי אותה.
היא כרכה בעצבנות את כרטיס העלייה למטוס שלה סביב האצבע וסיפרה לי שבעלה מחויב לכבד הסכם שעשו הבוסים שלו.
"יש אנשים שלא אוהבים מה שהבנאדם עושה, אנשים שעושים צרות," היא אמרה בחידתיות.
הפניתי את מבטי לעבר הגבר, שישן בשלווה.
"הוא נאמן." האישה דיברה בהפסקות כדי למצוא את המילים הנכונות:
"תמיד הוא עבד בשביל אותם אנשים.
עכשיו הם אמרו לו שהוא לא יכול לעבוד ככה יותר.
הוא צריך לסדר דברים עם הקבוצה השנייה, של אנשים שלא אוהבים אותו.
הוא עשה דברים שלא מצאו חן בעיני האנשים האלה." עיניה של האישה התמלאו דמעות:
"הבוסים שלו שלחו אותו אליהם."
"ומה קרה?"
"הם נתנו לו הזדמנות."
בדיוק סיימתי לקרוא כתבה מצמררת של ריקרדו ראבלו ב"פרוֹסֶסוֹ" על "הברית הנרקוטית" בין הקרטלים של המפרץ לקרטלים של סִינָלוֹאָה.
לפי הכתוב, בין מאי ויוני 2007 נפגשו שתי הכנופיות שבע פעמים כדי להגיע להפסקת אש.
ההוצאות להורג פגעו להן בעסקים.
ההסכם כלל סעיף לגבי הטיפול בבוגדים:
"הקבוצה שנפגעה תחליט על הטיפול המתאים:
ענישה או הוצאה להורג."
"אויב יכול לסלוח?" חזרה האישה על השאלה.
הלבוש של בעלה וההשפעה שהילכה עלי הכתבה של ראבלו הובילו אותי לחשוב שמדובר בסחר בסמים.
מה לעשות מול תערובת של פחד, סבל של אישה, חוסר יכולת להבין ומידע מחריד שנוחת עליך פתאום?
הגבר הישן כאילו שקע אל תוך עצמו.
האם הסכנה היא פשוט חלק בלתי נפרד מהחיים שלו?
או שהגוף שלו קרס מרוב מתח?
כמה אני רוצה להמשיך ולפרש?
אולי החדשות מהחודשים האחרונים הפעילו אצלי חרדת רדיפה ואני מחפש צירופי מקרים במקום שאינם.
אולי הבעיות של האיש הזה קשורות לשתי קבוצות של חוואים, והדבר היחיד שהוא עלול לאבד הוא העבודה שלו.
האם חוואי לא יכול להתעייף, להרגיש מדוכא ולרצות לשנות אווירה?
הבטתי בכרטיס העלייה למטוס שהאישה שיחקה איתו:
המושב שלה היה D10.
היא לא הייתה אמורה לשבת בשורה 12, וגם לא בחרה בשורה הזו – שאי אפשר להשעין בה את המושבים לאחור – מטעמי נוחות.
למרות האיסור על החלפת מקום, היא עברה לכאן כי חיפשה תשובה.
"אויב יכול לסלוח," אמרתי לה.
ואז קרה הדבר המשונה ביותר בטיסה.
"תודה, אבי," היא ענתה.
הייתי אקזוטי בעיניה ממש כמו שבעלה היה אקזוטי בעיניי.
בחנתי את הלבוש ואת ההתנהגות שלי:
לבשתי בגדים שחורים והצווארון הלבן שלי הציץ כמו צווארון של כומר, החזקתי את הספר "היום של כל הנשמות" של סֶס נוֹטבּוּם (היא לא יכלה לדעת שמדובר ברומן), הצטלבתי בהמראה, ובתור לביקורת הדרכונים שוחחתי עם מכר בטון שעכשיו הבנתי שהיה כמורתי למדי.
שתי מציאויות מדומיינות הצטלבו בטיסה.
אני ייחסתי לבעלה דרמה עקובה מדם, והיא ייחסה לי רוחניות ערטילאית.
אבל המצוקה שלה הייתה אמיתית.
כמה נורא אילו הייתי מגלה לה כעת, לאחר שהשיחה בינינו נסקה לגבהים כאלה (הביטוי הזה מעולם לא היה הגיוני יותר), שהעבודה האמיתית שלי אמנם כרוכה בהקשבה, אבל בלי שום נדר של כומר.
האישה הייתה צריכה להאמין למילה של יריב ולתשובתו של זר במציאות התלויה על בלימה של מטוס.
דרך החלון נשקפה הארץ שנרד אליה בקרוב, ארץ שאנשיה לא הבינו זה את זה טוב יותר מהנוסעים במושבים C12 ו-D12.
זה מה שחשבתי כשהאישה חייכה, הציגה בפניי את כרטיס העלייה למטוס שלה והתוודתה שעברה מקום:
"יותר מדי זמן לא דיברתי עם כומר." היא הביטה בי באמון חסר הצדקה.
היא הפכה אותי לאיש אמונה.
בית משפט באדמונטון, שבאלברטה, קנדה, פסק כי על חברת הטבק, סאוּתֶ'רן טַבאקוֹ קוֹמפּני, לפצות את ג'ושוע לין בשני מיליון דולר.
פסק דין זה הוא מאורע חסר תקדים בדיני העונשין של הספרות והוא מעורר תקווה בקרב אלפי סופרים מעשנים.
ג'ושוע לין האשים את חברת הטבק בגרימת נזקים לא רק למערכת הנשימה שלו אלא בעיקר לבריאותו האמנותית.
הראייה לכך?
ג'ושוע לין היה אחד הסופרים המובילים בדורו הודות לסיפורו "חוה", שפורסם בכתב העת המיתולוגי Astounding Mysteries כשהיה בן תשע עשרה בלבד ולמד היסטוריה באוניברסיטת אדמונטון.
ג'ושוע לין כתב את הסיפור במכה אחת בלילה של נדודי שינה.
בבוקר, במקום לזרוק אותו לפח, כפי שהציעה החברה שלו, הוא שלח אותו בדואר לכתב העת האהוב עליו למדע בדיוני.
ועדת העורכים פרסמה אותו בגיליון הבא ללא היסוס.
זה היה ברעיון ישן, אבל מבוצע היטב והיתה בו זווית חדשה שהקנתה לו נופך חדש לגמרי:
מכונת הזמן שהמציא דוקטור קרטיס, במקום לנסוע לעתיד, נוסעת לעבר, או ליתר דיוק לעבר שהשתנה בעקבות החיסור, החילוק, ההכפלה או ההוספה של האירועים המשמעותיים ביותר שהתרחשו בו.
ג'ושוע לין האמין שהזמן נע בלולאה וההיסטוריה חוזרת על עצמה:
חוזרת בשינויים מזעריים שיוצרים הבדלים עצומים.
במסעו הראשון נוסע טימותי קרטיס לשנת 2061.
במקום לחזות בפלישת חייזרים הוא מוצא את אדם שקוע בשינה עמוקה בגן עדן, כמו בפעם הראשונה.
אבל זו לא הפעם הראשונה.
היקום קרס בגלל מלחמה בין-גלקטית ולאלוהים לא נותרה ברירה אלא להתחיל הכול מחדש.
כאילו דבר לא קרה, ביום הראשון הוא מבדיל בין אור לחושך.
בשני, מפריד בין יבשה לרקיע.
בשלישי, זורע עשב, וכך הלאה.
ואז, ביום השישי, לאחר שהערפל התפוגג וכל צבעי הקשת מופיעים במלוא טוהרם – לא במובן אמנותי אלא משום שהאור הציג את הדברים בדיוק כפי שהם – אלוהים בורא את האדם, בצלמו.
וגם את האישה.
במקום לקחת לאדם צלע, אלוהים תולש לו ציפורן.
הפרט המזערי הזה משנה בקיצוניות את מהלך האירועים.
בגרסה זו של ההיסטוריה האנושית, חוה היא לא ברייה בשר ודם שמתקשה לעמוד בפיתויים, אלא ישות עשויה קרטין שקוף למחצה שהקרביים שלה חשופים והיא גדלה מילימטרים אחדים בכל יום.
הבעיה של אדם וחוה היא כבר לא חטא עץ הדעת, אלא בעיה חומרית הרבה יותר:
צורה.
יש להימנע מכך שחווה תאבד את צורתה.
בעזרת כלי עבודה גולמיים, אדם משייף אותה יום ולילה.
אדם הראשון הוא לא לוחם או צייד או חקלאי, אלא מניקוריסט.
מדובר, כפי שניתן לדמיין, במלאכה מאוד לא מספקת.
די בסטייה של מילימטר כדי שחוה תתחיל לצמוח בכיוונים שרירותיים ותהפוך בסופו של דבר לכל מיני דברים אחרים:
פנינייה, עץ באובב או קטר בפיג'מה.
כדי לעזור לו לפתור את הקשיים הללו, טימותי קרטיס מראה לאדם את היתרונות שבשימוש במספריים ובקוצץ ציפורניים:
הנצרות מאבדת את חשיבותה ההיסטורית.
כתב העת קיבל מבול של מכתבי קוראים.
"הסיפור הכי מקורי ומשעשע שקראתי לאחרונה", כותב ברט פ' מאָתבּאסְקַה.
"פשוט בלתי נשכח", הצהירה סמנתה ק' מיוֹרקטוֹן.
"אפילו האל הזועף של התורה היה מרעיד את היקום בצחוקו" הבטיח הכומר א' מלברדור סיטי.
לא היה כל ספק:
כשרון חדש נולד.
הודות לג'ושוע לין אזלה המהדורה כולה, חמשת אלפים עותקים.
ועדת העורכים החליטה לשכור את שירותיו של ג'ושוע לין על בסיס קבוע.
הוא עזב את החברה שלו ואת עיר מולדתו, אדמונטון, והתמקם בטורונטו.
בן לילה הוא היה לאישיות מפורסמת.
הצלחתו המסחררת של ג'ושוע לין כפתה עליו אי אילו מחויבויות.
הוא נאלץ, למשל, לנהל חיי חברה, ואלה כפו עליו מחויבויות נוספות, כמו למשל הצורך לעשן.
הטבק הקנה לו תדמית.
בימים ההם, שלמרבה המזל כבר חלפו מזמן, אסור היה לסופר להיראות בלי סיגריה, סיגר או מקטרת משתלשלים מזווית פיו, על סף נפילה.
בלי שהיה מודע לסכנה שהוא חושף את עצמו אליה, החל ג'ושוע לין לעשן.
תחילה עשר סיגריות ביום, אחר כך עשרים ועד מהרה שלושים:
סיגריות מגולגלות מטבק וירג'יניה נהדר בצבע ענבר.
העישון השפיע, מן הסתם, על הכתיבה שלו.
כשוועדת העורכים הזמינה ממנו סיפור נוסף, החל ג'ושוע לין לכתוב רומן בהמשכים.
הוא פורסם בקצב של פרק בשבוע במשך עשרים שבועות והופיעה בו שוב דמותו של דוקטור קרטיס.
בצלמו ובדמותו של המחבר, דוקטור קרטיס מעשן בממוצע חמש מקטרות בפרק.
ניקוטין גורם להתמכרות חמורה.
להפסיק לעשן יכול להיות קשה מאוד.
ברומן הראשון טימותי קרטיס נוסע לשנת 4443, למצרים העתיקה, ביום עלייתו על כס המלוכה של אחנתון.
הוא מפטם את מקטרתו על גדות הנילוס, ושומט בטעות עלה של טבק הולנדי.
כעבור כמה ימים מבצבץ צמח גועלי ומצחין שהמצרים לא הכירו עד כה:
ניקוֹטיאָנַה טבאקוּם.
זמן מה אחר כך, אחנתון ואשתו נפרטיטי מחקים את טימותי קרטיס ומתחילים לעשן עלי טבק ארוכים, בלי לדחוס.
במקום לסלק את האלים של מצרים העתיקה ולהדיח את אמון, אל השמש, אחנתון כופה על עמו לצרוך סיגריות.
ההרגל החדש הזה גורם למהפכה פוליטית, כלכלית, חברתית, תאולוגית ואמנותית.
במקום להשקיע מאמץ בבניית הפירמידות שידהימו את הרודוטוס, נפוליאון והגל, המצרים מתחילים להקים מפעלי טבק.
קברי הפרעונים מתמלאים לא באוצרות אלא בסיגרים.
הרי סיגר הוא בעצם מומיה עשויה מטבק, לא?
שוב קיבל כתב העת מבול של מכתבי קוראים.
"התאור של נפרטיטי עם סיגריה בין השפתיים יפה פי עשר מהפסל שראיתי בקיץ שעבר במוזיאון המצרי בברלין", טען ראלף ר' מפרינס אלברט.
"יוצא מן הכלל, אני עדיין מרגישה צמרמורת", כתבה קלואה ק' מוונקובר.
"פשוט נפלא", הצהיר אנדרו ו' מוויניסק.
עורך אחד התעניין בפרסום "אחנתון", אבל ג'ושוע לין העדיף את הפורמט של הספרות הזולה.
פרט לכך שהדבר קירב בינו ובין קוראיו, הוא הרוויח פי חמש עשרה.
הודות להרפתקאותיו של טימותי קרטיס, כתב העת מכר יותר מעשרת אלפים עותקים מכל גיליון, מספר אסטרונומי ביחס לתקופה.
ג'ושוע לין ראה שלושים אחוז מהרווחים.
אילו פרסם בהוצאת ספרים, היה מרוויח רק עשרה אחוז.
בנוסף להיותו יפה תואר, מפורסם ומעשן, ג'ושוע לין התעשר והתחתן עם מיליונרית, גם היא יפה, אלגנטית ומעשנת עשרים סיגריות ביום מפילטר פלטינה.
בעידוד ההצלחה החברתית, הרומנטית והמקצועית, מתחיל ג'ושוע לין לכתוב רומן שני וחוזר לעלילה הקלאסית.
טימותי קרטיס נוסע לאימפריה הרומית של שנת 6298 ולוקח אתו נשק חם שיאפשר לרומאים לבלום את פלישת הברברים.
מטרתו היא למנוע את נפילת רומא המערבית ואת המאות החשוכות עד אין קץ שבאו בעקבותיה.
אבל כשהוא מגיע לרומא הוא מוצא עיר אפופה בערפל כבד, אף על פי שהקיץ בעיצומו.
לא מדובר בתופעה מטאורולוגית חריגה, אלא בתמורה מהותית בהרגלים האנושיים, שנובעת מהשינוי שהתרחש במצרים העתיקה ברומן הראשון.
בהשפעת המצרים, כל תרבויות אגן הים התיכון החלו לעשן.
מכיוון שהיו בעלי חוש מעשי מפותח, ניצלו הרומאים עד תום את יתרונותיו של הטבק.
במקום אימפריה חיוורת ושסועה, שנשלטת בידי רוֹמוּלוּס אַוּגוּסטוּלוּס, האחרון והעלוב שבקיסרים, במקום עם שהתבהם בגלל הקרקס וההרגלים המגונים ובמקום צבא לא ממושמע שמשתכרים בו גרוע, טימותי קרטיס זוכה ללכת ברחוב ולגלות ששיקמו את הקולוסאום והפכו אותו למאפרה ענקית מלאה בדלים.
הודות לטבק, רומא מצליחה לסבול יותר בקלות ויותר בנחת את פלישת הברברים וליהנות מכל רגע עד תום.
שוב נוחת על כתב העת מבול של מכתבי שבחים.
אבל בין מאות המכתבים הללו הגיע מכתב מאחד בשם קליף קלייטון, רופא מפרינסס ג'ורג' שבקולומביה הבריטית.
עורכי כתב העת פרסמו את המכתב כדי לזרוע מחלוקת שאמורה היתה, לכאורה, להעלות את המכירות, אבל לא אמדו את ההשלכות.
די בתקרית זניחה אחת למוטט אימפריה שלמה – או סופר בשיא תהילתו.
דוקטור קלייטון ביקש לבטל מיד את המנוי.
הוא היה מזועזע מכך שכתב העת האהוב עליו מסוגל להדפיס הבלים שכאלה ולעשות פרסומת לרעל.
בעצם, הדבר שהכי הפריע לדוקטור קלייטון היה שג'ושוע לין טעה טעות בלתי נסלחת במונחים היסטוריים מדעיים.
אילו התחילה האנושות לעשן בעת העתיקה, היא היתה נכחדת בהכרח הרבה לפני ימי הביניים.
לפי מחקרים אפידמולוגים עכשוויים, מעשנים סובלים פי מאה יותר מלא מעשנים מדלקת סימפונות, דלקת ריאות, אי ספיקת לב, לחץ דם גבוה, כיב קיבה, אין-אונות והפלות.
וגרוע מכך:
המחקרים מראים שצריכת טבק מגדילה משמעותית את הסכנה לחלות בסרטן בריאות, בוושט, בלוע, בגרון ובענבל.
ואף בקיבה, במעיים ובשלפוחית השתן.
שום חברה עתיקה שהיתה חשופה לחולי כזה – לא משנה כמה מתקדם היה הידע הרפואי שלה הודות לחניטה – לא היתה מסוגלת לשרוד יותר ממאתיים שנה.
בגיליון הבא איבד כתב העת חצי מקוראיו.
מכיוון שאובדן זה הביא על כתב העת צרות כלכליות קשות, החליט המנהל לוותר על שירותיו של ג'ושוע לין.
במקומו, הם שכרו בחור צעיר שבאמת היה מוכשר, אבל חשוב מכך – לא עישן.
הוא כתב מדע בדיוני נטול חומרים ממכרים וממריצים.
אשתו של ג'ושוע לין הפסיקה לעשן ותבעה גרושים.
ג'ושוע לין לא אמר נואש וניסה להרוויח מחדש את אמון הציבור בכתיבת רומן חדש.
הוא ניסה גם להרגיע שיעול שלא עזב אותו יום ולילה בעזרת טבליות מנטה.
סיגריות מכילות חומרים שמעוררים גירוי והורסים את הסמפונונים, שתפקידם להסיר את האבק מהאוויר שאנו נושמים.
ללא סמפונונים, הריאות הולכות ומתמלאות בפיח ובזפת, כמו ארובה.
מי שמעשן חפיסת סיגריות ביום, שואף 840 סמ"ק של זפת בשנה.
כדי להפסיק להשתעל היה עליו פשוט להפסיק לעשן.
אבל זה לא מה שהוא עשה.
לפעמים המעשה הכי פשוט הוא המסובך ביותר.
הניקוטין גורם להתמכרות חמורה.
לפעמים קשה מאוד להפסיק לעשן.
אל תהססו לבקש עזרה ולהיוועץ במומחה.
ג'ושוע לין השיב את הטבק למקומו, כלומר למישורים של מרכז אמריקה, ושיגר את טימותי קרטיס לספרד של המלכים הקתוליים, שנת 7355.
מטרתו היא למנוע מקולומבוס לגלות את אמריקה.
אם לא יגלו את אמריקה גם לא יגלו את הטבק, ואם לא יגלו את הטבק בתחילת העידן המודרני השני, לא ידבק באנושות ההרגל הקטלני הזה.
טימותי קרטיס מצטרף לאחת משלוש הקרוולות בתור הגאי.
אבל כאשר האניות מתחילות להתרחק מהאיים הקנריים לכיוון לב ים, טימותי קרטיס פונה פתאום תשעים מעלות ימינה.
במקום אי טרופי, המשלחת של קולומבוס מגיעה לאי ארקטי ומכנה אותו גרינלנד.
במקום אינדיאנים מעשנים, רודריגו דה חרס ולואיס דה לה טורה מוצאים גייזרים.
אנשי הצוות מאוכזבים עמוקות מהחזות העוינת של היבשה שזה עתה גילו ומבקשים מקולומבוס לחזור בחזרה.
האדמירל מנסה לשכנע את אנשיו להמשיך קדימה בהבטחה שעד מהרה יגלו איים פוריים ובהם נהרות שקופים ועצים גבוהים ופרחוניים, עם פרות עסיסיים ומרעננים וזמירים שמקפצים ומרקדים מענף לענף, כפי שלא ראו ולא שמעו מימיהם.
אבל הנאום נישא באמצע סופת שלג ולכן אינו משכנע.
לקולומבוס לא נותרת ברירה אלא לחזור לאירופה בידיים ריקות.
הכישלון החרוץ מחבל במצבו הנפשי.
האדמירל שוקע בדיכאון עמוק ומתאבד.
גופתו נזרקת לים ונעלמת במלתעות הכרישים.
ג'ושוע לין שלח את כתב היד למספר כתבי עת, אבל שום ועדת עורכים לא רצתה לפרסם סיפור כזה.
אמרו לו:
"הכוונות הטובות חסרות תועלת כשהן לא מלוות במעשים טובים".
במקום להמשיך לכתוב, מוטב שיפסיק לעשן לצמיתות.
הוא לא מרים ידיים ושולח את כתב היד לכמה הוצאות ספרים.
אף על פי שהם מזהים ברומן כשרון שאין לטעות בו, אין באפשרותם לפרסמו.
כל עמוד וכל שורה מסריחים מטבק למרות הניסיון להסתיר זאת.
הקוראים לא יוכלו להפסיק לרגע להרגיש כמו פינגווינים שטובלים בביצה של זפת.
הרי אחת הדמויות בוודאי מעשנת בסתר.
הקריירה שלו היתה הרוסה, הרוסה ללא תקנה.
כך קרה שהסופר שבגיל תשע עשרה, עם פרסום סיפורו הראשון, זכה לשיא תהילתו, הפך כעבור כמה שנים, עוד בטרם מלאו לו ארבעים, לבדל של עור ועצמות.
לג'ושוע לין לא נותרה ברירה אלא לפתוח באש על חברת הטבק שסיפקה לו את הרעל במשך שנים כה רבות.
בתמיכת עורך דינו, הוא ניסה להפסיק לעשן פעם אחת ולתמיד, בעזרת מדבקת ניקוטין, שזכתה להצלחה בששים וחמישה אחוז מהמקרים.
אבל המדבקה לא סיפקה את התוצאות הרצויות.
הניקוטין גורם להתמכרות חמורה.
לפעמים קשה מאוד להפסיק לעשן.
אל תהססו לבקש עזרה ולהיוועץ במומחה.
שתו הרבה נוזלים, בעיקר מים.
שתו תה ומיצי פירות ותצרכו פחות קפה ואלכוהול, שמגבירים את החשק לעשן.
הימנעו מסוכר וממאכלים עשירים בקלוריות.
מעשנים רבים חוששים שישמינו ברגע שיפסיקו לעשן.
זה יכול לקרות.
אבל קחו בחשבון ששומן מסרטן הרבה פחות מההתמכרות לניקוטין.
על מנת להימנע ממשקל עודף, עסקו בפעילות גופנית על בסיס יומי.
לכו, רוצו, השקו את הגינה.
הקדישו את זמנכם למלאכת יד כמו ריקמה, כתיבת מכתבים, פתירת תשבצים, שטיפת מכוניות.
החזיקו בקרבתכם תחליפים מורפולוגיים או פסיכולוגיים לסיגריה, כמו גזר, סלרי, גרעיני חמנייה, ענבים יבשים, מסטיק ללא סוכר.
גם אם אתם מועדים מדי פעם, לא להתייאש.
השועל נשך את אמא שלושה חודשים אחרי שהיא מכרה את הדירה, קנתה את האדמה הזאת והעבירה את שתינו לכאן בלי להתייעץ איתי.
שטח האדמה כלל בית בסיסי, בית שימוש מאחורה, ובאר בקצה הצפוני.
גדר תיל סימנה את גבול העולם החדש שלנו.
אמא תיכננה לשפץ את הבית מיד, אבל בחודשים הראשונים, אולי כי לא היה הבדל גדול בין פנים לחוץ, אולי מתוך רומנטיקה לשמה, נהגנו לישון בשטח ההפקר שבחצר האחורית.
אמא החליטה לחקור את הכוכבים, ובלילות סחבנו סדינים וכריות לקרחת יער, ושם הייתה אמא בוחנת את הרקיע ומנסה ליישב את ממצאיה עם המפות שהופיעו בספרים.
היא ביטאה את שמות קבוצות הכוכבים וחזרה עליהם בקול חרישי, כמו בתפילה.
הידרה, פורנאקס, קרינה— היו לדמויות בסיפורים שסיפרתי לעצמי לפני השינה.
אחר כך היה הקור של שעות הבוקר המוקדמות דוחק אותנו בחזרה לבית.
אמא הייתה סוחבת אותי למיטה, לפעמים צוחקת בהנאה.
באמצע מה שהתברר כלילה האחרון שלנו באוויר הפתוח התחילה אמא לצעוק.
גם אני התעוררתי בצעקות והפחד השתלט על מוחי עוד לפני שפקחתי עיניים.
אני לא ראיתי את החיה.
אמא תמיד טענה שהיא כן ראתה את החיה, שזה היה שועל, אף על פי שבאזור הזה מעולם לא נראה שום שועל.
במכה אחת חלצה אמא ציפית מאחת הכריות ועטפה בה את ידה.
"כוהל" היא אמרה, ואני רצתי לבית, מצאתי כוהל ומיהרתי בחזרה לקרחת היער.
הירח בלילה ההוא היה לצדנו.
אמא חטפה את הבקבוק מידי ופתחה אותו בשיניים.
למרות הדם למרות הפחד והכאב שלה, שהיו כמעט מדבקים, המראה שלה פותחת את הבקבוק בשיניים, יורקת את הפקק ומרוקנת את הנוזל בפראות על הפצע ועל כל מה שמסביבו, הוא שעורר בי אימה חדה, אימה מפני הגרסה החדשה הזו שלה.
אבל כשהכוהל חדר מבעד לציפית ונגע בעורה השסוע נפלה אמא על ברכיה.
ובשבילי זו הייתה הקלה לראות אותה שברירית שוב, כמו יתר בני התמותה.
מצאתי את הנעליים ונעלתי אותן לשתינו כאילו לא הייתי בת שבע, כאילו כבר עשיתי את זה בעבר.
אמא קמה והתחילה ללכת לעבר הפרצה שהובילה למדרגות הבוץ שחיברו בין השטח שלנו לכביש.
התחלתי ללכת אחריה, ואז התרגזתי ועצרתי.
הרגשתי שאני ננטשת מאחור וזה היה בלתי מתקבל על הדעת בעיני הילדה המפונקת שהייתי.
זה רק סיוט, אמרתי לה.
תעצרי ואז הוא יעלם, תפסיקי ללכת!
בכיתי חזק, הרי עד אותו הלילה הדמעות שלי הוכיחו את עצמן ללא יוצא מן הכלל, אבל אמא אפילו לא הסתובבה.
שבי פה על המדרגה עד שאחזור, היא אמרה והמשיכה בצעד מגושם, מצמידה לחזה את זרועה השמאלית החבושה.
ישבתי על המדרגה דקות ארוכות.
כיווצתי את עיני בניסיון להתעורר.
פתאום נתקפתי בהלה ורצתי במעלה המדרגות החלקלקות עד שהגעתי לכביש.
פנס רחוב חיוור עורר בי מעט תקווה, אבל ההקלה נעלמה כשראיתי את אמא מתחתיו, מוארת.
היא הייתה שרועה על הקרקע, שטופת זיעה.
הקולות שהפיקה היו איומים, אבל שקטים יותר כעת.
היא ניסתה לחייך אלי אבל פניה רעדו מרוב מאמץ.
לקחתי פיקוד.
כשעברה סוף סוף מכונית נופפתי לה בזרועותיי והיא נעצרה.
אני לא זוכרת את הנהג, רק את פנסי המכונית שלו ואת ההרגשה שלראשונה אני פונה למישהו כמו מבוגרת ובו בזמן גם נעשית מודעת לכך, למרות הבהלה והקיצוניות של המצב.
חיבקתי את אמא כל הדרך והחזקתי את התחבושת המאולתרת שלה בידיי, כי התביישתי להכתים בדם את המושב האחורי של המושיע שלנו.
הנוף כאן השתנה מאוד מאז.
הכביש מואר ולאורכו משתרעים בתים כמעט עד הכניסה לעיירה.
אבל יש פניה אחת שמעלה בי זיכרון— בעצם, לא ממש זיכרון אלא תחושה, מעין דקירה בעורף— מהלילה ההוא, מהרגע שבו אמרתי לעצמי בפעם הראשונה:
היא עומדת למות.
אמא לא מתה.
האיש הסיע אותנו למרפאה של העיירה ואנשים שאני כבר לא זוכרת טיפלו בנו.
מה שכן, היא איבדה חלק ניכר מיד שמאל.
ובמקומו התפתחה, לצד הצלקת, נחישות חולנית.
היא הכריזה מלחמה.
התבוננתי בה מרחוק וידעתי שאני לא מסוגלת לבחור צד.
אמא המשיכה במלחמתה האישית באדמה ואני שֵׁרַתִּי בשתי החזיתות במשך שנים רבות.
בזה אחר זה, הלכו והתנפצו חלומותיה על חיים טבעיים.
היא עבדה בשדה, בשמש, עד אפיסת כוחות.
בלילות היא תפרה לאור עששית ולא הפסיקה עד שהמלאכה הושלמה, ולא היה לה אכפת שהיא תופרת גרועה או שהמחט ניקבה שוב ושוב את מה שנשאר מאצבעות ידה השמאלית שאחזו בבד.
נותרו לה אגודל ואצבע מורה וחצי מהאמה ושנה אחרי שהשועל נשך את יתר אצבעותיה, אמא למדה לעשות הכול בשלוש האצבעות האלה.
היא נגד האדמה;
ולאדמה היה יתרון ברור.
היו הצפות ובצורות, נגיפים, כפור, נמלים.
אבל היא התחשלה.
חלפו השנים והיא התחשלה כל כך עד שהאמנו שהיא המנצחת.
קנינו עז ותרנגול ושש תרנגולות.
אמא הייתה מכינה לחם וגבינה ומלמדת אותי קרוא וכתוב.
בשוק גדלו המכירות של התוצרת שלנו מיום ליום וסידרנו לנו חשמל, מים זורמים, הכנסה יציבה.
אבל אפילו בתקופות הרגיעה ההן, אחרי שהתחלתי לצעוד מדי יום לבית הספר ולחזור אחר הצהריים אל אמא שלווה שכתבה שירה והכינה ריבה, בנוסף לשאר המטלות, המשיכה הקללה לפעול את פעולתה בדרכים מעודנות, שטניות.
הלימונים שלנו היו נהדרים מבחוץ אבל יבשים מבפנים, לא משנה מה עשינו;
הם נאחזו במיץ, ספגו אותו לתוכם, העלימו אותו אלוהים-יודע-לאן, ובלבד שלא נזכה לטעום ממנו.
לימון היה הפרי האהוב עליה ולכן אמא מעולם לא הרימה ידיים, אפילו כשפירות אחרים הוכיחו התאמה מושלמת לאדמה שלנו.
לימון אחד ביום, הייתה משננת באוזני בשיעורָי הראשונים בהיגיינה כפרית, שומר על שיער מבריק ועל שיניים לבנות.
אבל היינו צריכות לשלם עבורם וזה הטריף את דעתה.
בשנה האחרונה שלי ביסודי קנינו זוג ארנבים כדי שיתרבו כמו משוגעים.
אבל נולדו להם רק שני גורים ואחד מהם מת.
בזמן שאמא צחקה צחוק לעגני, מהסוג שתמיד הביא אותה לידי דמעות, אני החזקתי את הארנב המת בידי ונזכרתי בקללה.
לרגע האמנתי שהיא חלפה, שיצאנו מכלל סכנה, שהאדמה סלחה לנו.
אבל לא.
השועל, הלימונים ואחר כך התרנגול, היו כולם חלק ממשחק ששיחקה אתנו האדמה.
קברתי את הגור ונשבעתי שלעולם לא אשכח שוב את המשחק.
חורף אחד נתקפה אמא חשק לרקוד.
היא רקדה מאז שהייתה ילדה ועד שהביאה אותנו לאדמה, וגם אני רקדתי מגיל צעיר מאוד, לפני שעזבנו את העיר.
הריקוד נעשה מהר מאוד עניין מרכזי, כאילו סיפוק צרכינו הבסיסיים פינה מקום לנטייה האמנותית, על פי העיקרון שמסבירים בבית הספר כשמלמדים על מעבר האדם מתרבות שבטית להתיישבות קבע.
עד אז כבר היה לנו חשמל וטנדר ובית נוח, אבל המשכנו לחיות בצניעות האופיינית לחיי כפר.
אמא היא לא מהסוג שמוותר על תשוקותיו, ועם בוא האביב היא הכריזה שנבנה סטודיו למחול.
הרעיון עורר בי התלהבות.
הייתי אז בת אחת-עשרה או שתיים-עשרה וכבר הייתי ליצור הפרא שאני כיום, אבל לפעמים, בעיקר בימי ראשון, קשר של נוסטלגיה נקשר בחזי ומשהו פנימי ובה בעת חיצוני לי היה מהדק אותו בכוח וחונק אותי.
התגעגעתי לחיים שזכרתי רק במעורפל, החיים שיכלו להיות לנו, החיים שבחרנו לוותר עליהם והמחיר ששילמנו על כך.
התגעגעתי ליד של אמא, כמובן, ולתקופה שהיא הייתה לובשת שמלות ומרצה באוניברסיטה.
אבל גם לגן החיות, לגלידות ואפילו לשיעורי הבלט.
אני בטוחה שבעיר, ילדים בגילי לא היו נתקפים עצב בימי ראשון, כי היו להם קולנוע ואחים ושבילי אופניים.
הציפיה לחלל ריק שישמש כל כולו לריקוד נעשתה מקודשת.
אני שרטטתי את התוכניות.
אמא חישבה את העלויות.
שכרנו שני גברים שהכינו את היסודות ואחר כך החלו בבניה.
הם עבדו מידי בוקר ולאט לאט קרם הסטודיו עור וגידים.
הנפח של הכפר הכין עבורנו שני מוטות ארוכים לבר.
בימי שבת, אחרי שסיימנו למכור את התוצרת בשוק, קנינו עוד לבנים, קורות ומלט.
אמא הייתה מרשה לי לנסוע בתא המטען עם חומרי הבנייה.
אחר כך חיפינו את הרצפה בפרקט.
הבר הותקן לאורך שני קירות מקבילים שכוסו במראות.
הקיר השלישי נצבע בכחול והייתה בו דלת עץ.
הקיר הרביעי היה חסר.
אחרי שסיימנו עם הפרקט נגמר לנו הכסף ואמא לא רצתה לאטום את הסטודיו בקיר לבנים כי העדיפה חלונות זכוכית.
היא רצתה לרקוד מול הנוף.
הפועלים הפסיקו לבוא ואנחנו התחלנו לרקוד.
ידענו שצריך להתקין חלונות לפני שיתחילו הגשמים, אבל זה לא עצר בעדנו.
אחרי הכול היינו נשות טבע, נשות המרחב הפתוח.
קנינו פטיפון בשוק הפשפשים, ובטקס פרטי וצנוע הצבנו אותו באחת מפינות הסטודיו.
הריקוד שלנו היה לפולחן של ממש.
אמא הייתה בוחרת תקליט מתוך האוסף הביתי הקטן ואז היינו הולכות יחד לסטודיו.
התרגלנו להיכנס דרך הפתח שבו אמור היה להיות הקיר הרביעי, למיטב זכרוני מעולם לא השתמשנו בדלת.
אמא הייתה שמה את התקליט והיינו רוקדות בלי הפסקה עד שהמחט הקטנה השלימה את מחולה באגם הוויניל.
הרמוניה מיוחדת במינה אפפה את השעות ההן בסטודיו.
ערב אחד, כשהייתי בת שלוש-עשרה, אמא ואני חזרנו מארוחה בחווה של חברים.
חזרנו מרוצות ובידינו סלסלה עם לחם מתוצרת בית ולימונים (החברים תמיד נתנו לנו מהלימונים שלהם כי ידעו ששלנו מקוללים).
בזמן שהחניתי את הטנדר, שבו נהגתי מזה שנה, אמא פנתה אלי ושאלה:
?Would you care for some dancing במבטא בריטי שהיה שמור באופן בלעדי לשאלה הזו ולשאלה נוספת:?Fancy some tea, my dear
!Why, Darling, I would love some, למדתי להשיב, הרבה לפני שלמדתי אנגלית.
סידרתי את המצרכים במקומם.
אמא בחרה תקליט.
החלפנו בגדים.
הלילה ירד והיתושים תקפו אותנו כל הדרך לסטודיו, שנמצא במרחק חצי קילומטר מהבית.
נגרש אותם בריקוד, הבטיחה אמא.
אבל אז אחת מאתנו הדליקה את האור, וברגע אחד באו לקצם החיים הנפלאים שבנינו בעמל כה רב.
התרנגול שלנו, התרנגול היפה והמבוגר שלנו, שכב מת או גוסס על הפרקט.
עיניו היו עצומות.
טפריו קרועים.
בשר ורוד, מבריק, בצבץ מבעד לפצעים המרוטים ברגליו.
הדם שהיה מרוח על המראה קיבל גוון חום.
גם הפרקט היה מוכתם וריח חריף עמד באוויר.
התרנגול ברח מהלול, נכנס לסטודיו וגילה את בבואתו במראה.
הוא חשב שמדובר בתרנגול יריב וככל הנראה תקף את הבבואה.
ואז שוב תקף.
ושוב.
ההסבר לתקרית חלחל בהדרגה:
הטמבל נלחם בעצמו עד מוות.
פניה של אמא הלבינו כל כך עד שהזכירו את החיוורון שמתארים בספרים, חיוורונם הירקרק של חולים ספרותיים.
גם היא קפאה במקומה, אז לא נותרה לי ברירה אלא לגשת לחיה בעצמי ולהכריז:
הוא קר.
ומכיוון שחשתי כיצד מתחילים גלגלי המוח להסתובב בראשה של אמא נוכח התמונה, הוספתי:
אין מה לעשות, זה קורה.
אבל שתינו ידענו שזה לא נכון, והגלגלים כבר השלימו את סיבובם האחרון, הקטלני.
אמא גמרה בדעתה להביא חלונות.
היא ארזה מזוודה, שלחה הודעה לעיר שהיא זקוקה למקום ללון בו ויצאה לדרך.
מאז לא ראיתי אותה.
היא כותבת לי, כמובן, אבל היא מעולם לא חזרה, גם לא לביקור.
אני כבר לא כועסת אפילו.
התרגלתי, וחוץ מזה, אני חושבת שהאדמה רצתה לסלק את אמא מזה זמן רב.
האדמה קראה לה לבוא כשהייתי בת שבע, אבל בעצם היא רצתה אותי ואמא הייתה רע הכרחי.
מכל מקום, היא מרגישה אשמה ומשקרת לי, אומרת שהיא חוסכת את הכסף שמשלמים לה על ההרצאות באוניברסיטה.
היא אומרת שדברים "פשוט הסתדרו" ברגע שהגיעה העירה, כאילו לא נאלצה להתחנן בשבילם, כאילו לא היינו קבצניות שניזונות מהאדמה.
היא אומרת שכדאי לי לבוא לבקר אותה ולפעמים אני שוקלת לעשות את זה.
אבל אז מתחילה עונת הקציר ואני לא יכולה לנטוש את האדמה שלי וכך השנים עוברות בלי שנתראה.
גם אני משקרת לה במכתבים, אני מספרת שאני נוהגת כל יום לבית הספר ושהשנה אסיים בטוח.
אבל למותר לומר שלא ביקרתי בבית הספר כבר הרבה זמן.
אני לא יכולה להזניח את התירס, את האפרסקים, את התרנגולות, כי בימים שיש שוק התוצרת שלי חייבת להיות מעולה וטרייה.
הגבינות חייבות להיות ריחניות והעוגיות פריכות.
התחרות בשוק קשה והבית תמיד זקוק לתיקונים.
נוסף לכך, בסטודיו עדיין חסר קיר ונדרשת הרבה עבודה כדי לשמור עליו מהצפות ומפלישה של בעלי חיים.
המאמץ משתלם, כמובן, כי החלל מרהיב ביופיו.
אני מטפלת בו היטב, ואין זכר לזירת האימים שהשאיר אחריו התרנגול הטיפש בלילה ההוא.
לפעמים חבל לי שאמא לא יכולה לראות את הסטודיו.
What a lovely sight, היא תאמר בוודאי באנגלית בריטית, ואין זה שקר.
הפינות בשתי המראות מנציחות כעת את השתקפותם ההדדית של שני כתמים משונים, לבנבנים.
סבך של צמחיה עוטף את הבר, הירוק והחלודה יוצרים ניגוד יפיפה.
הפטיפון עדיין עובד.
אני לא רוקדת יותר, אבל לפעמים אני שומעת מוזיקה ואז הסטודיו נהיה מקום מקודש יותר משהיה אי פעם.
במרכז החלל הקמתי מזבח קטן לאדמה, האלמה מאטר שלי.
ומכיוון שבניגוד לאוניברסיטאות או לכנסיות, האדמה לא סולחת למי שלא עומד בדרישותיה, אני מטפחת את המזבח במסירות.
אני מחליפה את הפרחים מידי שלושה ימים ומדליקה נרות מידי יום.
ופעם בשבוע, לפני שהאוויר המייסר של ימי ראשון חודר לי לחזה וגוזל את נשמתי, לפני הרגע הגורלי שבו פורח מזיכרוני מי אני ולשם מה אני כאן, אני מטפלת בכד שעל המזבח.
מידי שבת אני שופכת לתוכו ליטר של פורמלין.
זה בוודאי נשמע בזבזני, אבל אני יודעת שכדי להשביע את רעבונה של הקללה, עלי לטבול את אצבעותיי בכד ולשמור עליהן טריות טריות.
הם היו שיכורים כשהוא הציע לה.
לנסוע לאיזו כנסיה בעיירה קטנה ולבקש מהכומר שיחתן אותם כאן ועכשיו, ואז לחזור לגואנגג'ואו ולהמשיך לשתות כאילו כלום לא קרה.
לה זה נראה הרעיון הכי משעשע בעולם.
חכה, היא אמרה, מעולפת למחצה על הזרוע שלה.
קודם כול אני גומרת את הבירה הזאת.
הזבובים זמזמו סְביב הבקבוקים הריקים שנערמו על השולחן.
הם נעדרו מהאוניברסיטה באותו יום.
גם ביום שלפניו לא הלכו.
הם חגגו;
הוא בדיוק חזר מטיול של חודש באוטובוס בכל הארץ, עם עוזי וסרחיו, חברי הילדות שלו.
הוא סיפר לה מה קרה לו:
נגמר לו הכסף ממש בסוף הטיול והוא היה חייב למכור את הדברים שלו — שק שינה, תיק גב, סכין ויקטורינוקס— כדי לשלם על הכרטיס חזרה.
לא נותרה לו ברירה אלא לישון במעבר של האוטובוס, רועד מקור, בלי שום דבר חם להתעטף בו.
הוא ביקש מצ'ולה אחת רשות להתכסות בתחתוניות של החצאית שלה.
האישה דחתה אותו בכעס.
הסיפורים שלו מאוד הצחיקו אותה.
במכונת התקליטים התנגן "אני מתפלל בשבילך":
הם שמו בה כמות מטבעות שתבטיח שרק השירים האהובים עליהם יתנגנו כל אחרי הצהריים.
הוא שם את היד על הרגל שלה, כאילו בטעות.
שניהם לא שמרו אמונים, והם ידעו את זה איכשהו, אבל באותו רגע זה לא שינה להם.
בוודאי עוד יהיה זמן לתקן טעויות.
הם החליטו על כביש "לה גווארדיה" אחרי שזרקו מטבע.
מעולם לפני כן לא עברו בכביש הזה מיוזמתם.
הם עצרו לקנות עוד בירות בדרך;
הוא שילם עליהן.
הם רבו על השליטה ברדיו.
את לא נותנת לי לנהוג, הוא מחה, אנחנו נעשה תאונה.
הם ראו גבר עומד בצד הכביש והוא עצר כדי לאסוף אותו.
אתה משוגע, היא אמרה בכעס.
היום אתה, מחר אני.
חוקי הכביש.
מפגר.
אין לי חשק לשחק את השומרונית הטובה.
הוא רכן לנשק אותה.
ותוך כדי זה העביר את ידו על ראשה ומשך לה בשיער.
היא נשכה אותו.
לאן אתם נוסעים?, שאל אותם האיש מעברו האחר של החלון.
הבגדים שלו היו מוכתמים בשמן, כאילו הוא עבד מתחת למכונית.
להתחתן, היא אמרה ולגמה מפחית הבירה שלה.
האיש תקע בהם מבט.
תעלה, הוא הורה.
נסיע אותך.
האיש היה נהג מונית.
המכונית שלו התקלקלה והוא ביקש מהם שיקפיצו אותו לתחנת דלק.
הם הציעו לו פחית, והוא ישב בשקט במהלך עשרים הדקות הבאות.
לפני שירד רצה לשלם להם, אבל הם לא נתנו לו.
תתפלל בשבילנו, היא צעקה, מנופפת בידה דרך החלון בזמן שהאיש הלך והצטמצם לכדי נקודה רחוקה.
מפגרת, הוא צחק.
את בכלל לא מאמינה באלוהים.
נו אז.
הם עברו על פני כמה כפרים.
צלבים עם כתרי פלסטיק פרחו בצדי הדרך.
האור נצבע בגוון כתום-תפוזי;
זה היה סוף הצהריים.
היא העבירה לו עוד בירה.
הם אף פעם לא נשארו לישון ביחד אחרי שעשו אהבה.
היא תמיד היתה ממהרת לאסוף את הדברים שלה וחוזרת לבית של אמא שלה עם אור ראשון, נוסעת בזיגזג, רוח הזריחה על פניה, המוזיקה במלוא העוצמה כדי לא לשקוע בתעתועי העייפות והשכרות.
היא לא רצתה להתרגל להתעורר לצדו.
אין לנו עתיד, היתה חושבת לעצמה.
בן זונה, הוא צעק פתאום, מנסה להתחמק מהכלב שזינק אל אמצע הכביש.
הצמיגים של הפורד פיאסטה הישנה החליקו והמצח שלה נחבט בקצה החלון.
המכונית חסמה את הכביש, כמו חיפושית שנתקעה בשמש.
היא שפשפה את הראש;
מלבד ההלם, לא נראה שזה היה חמוּר.
הוא הסתכל בגועל על הבירה שנשפכה על המושבים.
נכנסת בו, היא אמרה בטון מאשים.
אין לי מושג, הוא ענה, מסוחרר מתנועת המכונית.
שמעתי אותו.
נכנסת בו.
הרגת אותו.
יללה עמומה בקעה מאחורי הפורד פיאסטה.
הכלב, היא צווחה בעצבנות.
אני לא מתכוון לרדת לברר, הוא אמר, ונסע לאחור כדי להזיז את הרכב מהנתיב הלא נכון.
המכונית הזדעזעה מעט כשנסעה על פני החיה.
אההה, היא צעקה וכיסתה את האוזניים בידיה.
עדיף בשבילו.
הוא לא סובל יותר.
זה פשוט נורא, היא אמרה.
הוא ניער את הבירה מהבגדים והגביר את עוצמת הרדיו.
היא ישבה ללא ניע במושב שלה, שיערה סתור מהתזוזה הפתאומית של המכונית.
זה היה קרוב, הוא אמר, ופתח עוד פחית בירה.
אנשים מתו בתאונות מהסוג הזה.
היא לא הגיבה.
הוא שם לב שמשהו לא בסדר רק כעבור כמה קילומטרים, כשפנה לדבר אליה והבחין שהיא בוכה.
ועכשיו מה, הוא אמר ובלם בבת אחת.
זה לא יעבוד.
אני רוצה לרדת.
מה כבר עשיתי?
עזוב אותי בשקט.
הוא ירד מהמכונית ונשען על הדלת.
הוא הצית סיגריה.
הוא לא ידע איפה הם נמצאים.
הכביש התארך עד אינסוף.
הוא הרגיש מותש ומשועמם.
רדי, הוא אמר.
היא ייבשה את דמעותיה בגב כף היד.
אז אנחנו כבר לא מתחתנים?
שאלה.
ביום אחר, הוא ענה, כובש את מורת רוחו.
אנלְיה ירדה בטריקת דלת והתחילה לצעוד על האספלט, בכיוון השקיעה.
דייגו התניע ופנה בחזרה לכיוון העיר.
חיכתה לו דרך ארוכה.
היא הסתובבה והשליכה לעברו את פחית הבירה.
היא לא פגעה.
למזלה היה לה הדיסקמן בכיס;
הפעם היא לא ידעה כמה זמן ייקח לה לחזור הביתה.1
ברצלונה, דצמבר 1957   ערב חג המולד באותה שנה נפלו בחלקנו רק ימים קודרים ואפופי צינה.
אפלולית כחלחלה עטפה את העיר, והאנשים צעדו בחיפזון, מכוסים עד אוזניהם, מסלסלים בהבל פיהם מסכי אדים באוויר הקפוא.
מעטים עצרו באותם ימים להביט בחלון הראווה של "סמפרה ובניו", ומעטים אף יותר העזו להיכנס ולשאול על ספר אבוד כלשהו שציפה להם כל החיים, שבמכירתו, בל נתייפייף, היה משתפר מצבה הכלכלי של חנות הספרים.
"אני מרגיש שהיום זה היום.
היום ישתנה הגורל שלנו," אמרתי מעל ספל הקפה הראשון של היום, אופטימיות טהורה במצבה הנוזלי.
אבי, שנאבק מהשעה שמונה של אותו בוקר בספרי החשבונות, מלהטט עם עיפרון ומחק, הרים את עיניו מהדלפק והתבונן במצעד הלקוחות החמקניים שנעלמו מעבר לפינת הרחוב.
"הלוואי שהאל מקשיב לך, דניאל, מפני שאם המכירות של חג המולד יכזיבו, בינואר לא יהיה לנו כסף אפילו לחשבון החשמל.
אנחנו חייבים לעשות משהו."
"אתמול פרמין העלה רעיון," אמרתי.
"לדעתו, זאת תוכנית גאונית שתציל את החנות מפשיטת רגל." "אלוהים ישמור."
ציטטתי את דבריו של פרמין מילה במילה:
"אולי, אם אני אעמוד ואסדר את חלון הראווה בתחתונים, איזו נקבה שרעבה לספרות ולריגושים עזים תיכנס לבזבז כסף, כי הרי המומחים אומרים שעתיד הספרות תלוי בנשים, ואלוהים יודע שעוד לא נולדה העלמה שמסוגלת לעמוד בכוח המשיכה הפראי של גופו של שוכן ההרים," דיקלמתי.
שמעתי את עפרונו של אבי נופל ארצה והסתובבתי.
"כה אמר פרמין," הוספתי.
חשבתי שאבי יחייך למשמע הרעיון שהגה פרמין, אולם כשראיתי שהוא לא מתנער משתיקתו בחנתי אותו מזווית העין.
לא זו בלבד שסמפרה האב לא נראה משועשע מאותה הצעה, אלא שהוא אף עטה הבעה מהורהרת, כאילו התכוון לשקול אותה ברצינות.
"מה אתה יודע, אולי פרמין קלע בול," מילמל.
בחנתי אותו במבט משתומם.
יכול להיות שהבצורת הכלכלית שפוקדת אותנו בשבועות האחרונים עירערה את שיקול דעתו של אבי.
"אל תגיד לי שאתה הולך להרשות לו להסתובב בתחתונים בחנות."
"לא, זה לא זה.
זה חלון הראווה.
בזמן שדיברת, עלה בדעתי רעיון...
אולי עדיין לא מאוחר להציל את חג המולד..."
ראיתי אותו נעלם אל החדר האחורי ומגיח בתלבושת החורף הרשמית שלו:
אותו המעיל, אותו הצעיף ואותו הכובע שזכרתי מילדותי.
ביאה, אשתי, אמרה שהיא חושדת שאבי לא קנה בגדים מאז 1942, וכל הרמזים הצביעו על כך שהצדק עמה.
בזמן שעטה את הכפפות, הוא חייך בהיסח הדעת, ומעיניו נשקף אותו ניצוץ כמעט ילדותי שרק תוכניות גדולות הצליחו להצית בו.
"אני משאיר אותך לבד לזמן קצר," הוא הודיע.
"אני יוצא לסדר משהו."
"אפשר לשאול לאן אתה הולך?" אבי קרץ לי.
"זאת הפתעה.
אחר כך תראה."
ליוויתי אותו אל הדלת וראיתי אותו יוצא בצעד נחוש לעבר פוארטה דל אנחל, צללית אחת מני רבות בים האפור של עוברי האורח שנעו לעבר חורף ארוך נוסף של אפר וצל.
2   ניצלתי את העובדה שנשארתי לבד והחלטתי להדליק את הרדיו כדי לשמוע קצת מוזיקה בזמן שאסדר בנחת את הספרים על המדפים.
אבא שלי סבר שרדיו פועל בחנות ספרים בשעה שיש בה לקוחות מעיד על חוסר נימוס, אולם כשהייתי מדליק אותו בנוכחותו של פרמין, הוא היה מתחיל לזמזם על רקע המנגינה – או גרוע מזה, לרקוד לצלילי מה שהגדיר כ"מקצבים קריביים חושניים" – וכעבור דקות ספורות היה מורט את עצבי כליל.
בהתחשב בקשיים המעשיים הללו, הגעתי למסקנה שעלי להגביל את ההנאה שהסבו לי גלי האתר לרגעים הנדירים שבהם אין איש בחנות, לבד ממני ומעשרות אלפי הספרים.
בבוקר ההוא שידר רדיו ברצלונה הקלטה פיראטית, שנעשתה על ידי אספן, של ההופעה הנפלאה של נגן החצוצרה לואי ארמסטרונג ולהקתו בחג המולד שלוש שנים קודם לכן במלון וינדזור פאלאס בשדרות דיאגונל.
בהפסקת הפרסומות התעקש השדרן לכנות את הצלילים האלה ג'אס, והזהיר שייתכן כי אחדות מהסינקופות הפרובוקטיביות לא יערבו לאוזני המאזין הלאומי, הרגיל לטונאדייה, לבולרו ולמוזיקת הפופ הצרפתית "יה-יה" ששלטו בשידורי הרדיו באותן שנים.
פרמין היה רגיל לומר שאילו המלחין דון איסאק אלבניס היה נולד כהה עור, היה מוצא הג'ז בכפר קמפרודון, כמו הביסקוויטים בקופסה, ושבדומה לחזיות המחודדות שלבשה קים נובאק הנערצת עליו באחדים מהסרטים שראינו בהצגות היומיות בקולנוע "פמינה", הצלילים הללו הם אחד ההישגים הנדירים של האנושות למן תחילת המאה העשרים.
לא רציתי להתווכח איתו.
הנחתי לשארית הבוקר לחלוף בין הקסם של המוזיקה לניחוח הספרים, מתמוגג מנחת ומסיפוק על עבודה שנעשתה כהלכה.
פרמין אמר שהוא לוקח לעצמו בוקר חופשי כדי להשלים את ההכנות לחתונה עם ברנרדה, שנועדה להתקיים בתחילת פברואר.
כשהוא דיבר על כך בפעם הראשונה, שבועיים קודם לכן, כולנו אמרנו לו שהוא מקדים את המאוחר ושהחיפזון לא יביא לו שום תועלת.
אבי ניסה לשכנע אותו לדחות את האיחוד בכמה חודשים לפחות, בטענה שחתונות נערכות בדרך כלל בקיץ, במזג אוויר יפה, אבל פרמין התעקש על התאריך וטען שבתור אדם שמורגל לאקלים היבש והסוער של רמות אסטרמדורה, הוא לא מפסיק להזיע בקיץ היםתיכוני, הטרופי למחצה לדעתו, ושאין זה הולם לבוא בברית הנישואים עם כתמי זיעה בגודל של מחבת תחת בתי השחי.
אני התחלתי לחשוב שזה מוזר שפרמין רומרו דה טורס – נושא הדגל של ההתנגדות האזרחית לכנסייה, לבנקים ולמידות הטובות בספרד של שנות החמישים שכולה מיסות ויומני תעמולה – מגלה בהילות שכזו להתחתן.
בלהט טרוםהחתונה, הוא אף רקם ידידות עם הכומר החדש של כנסיית סנטה אנה, דון חקובו, כומר מבורגוס בעל רעיונות חופשיים ואורחות של מתאגרף לשעבר, והדביק אותו בתשוקתו המופרזת למשחק הדומינו.
בימי ראשון אחרי המיסה הם היו מנהלים מערכות היסטוריות ב"בר אדמירל", והכומר היה צוחק בהנאה כשפרמין היה שואל אותו, בין כוס ליקר של עשבי מונסראט לאחרת, אם הוא יודע בוודאות שלנזירות יש ירכיים, ואם, במקרה שיש להן, הן רכות ועסיסיות כפי שחשד מאז ימי נערותו.
"אתה עוד תנודה מהכנסייה," נזף בו אבי.
"בנזירות לא מסתכלים ולא נוגעים."
"אבל הכומר יותר מושחת ממני..." מחה פרמין.
"אלמלא המדים האלה..."
נזכרתי בוויכוח ההוא בעודי מזמזם על רקע החצוצרה של המאסטרו ארמסטרונג, ואז שמעתי את דנדונו העדין של פעמון הדלת.
הרמתי את מבטי בציפייה לראות את אבי שחזר סוף-סוף ממשימתו החשאית, או את פרמין מוכן להתחיל במשמרת הצהריים.
"שלום," אמר קול נוקשה ונטול גוון מכיוון הדלת.
3   בגבה לאור שעל סף הדלת דמתה הצללית לגזע שהרוח הצליפה בו.
האיש לבש חליפה כהה בגזרה מיושנת, ודמותו הנשענת על מקל הליכה נראתה קודרת.
הוא צעד צעד אחד לפנים, צולע במידה ניכרת.
אור המנורה שעל הדלפק חשף פנים שצולקו בידי הזמן.
המבקר התבונן בי כמה רגעים, כשהוא בוחן אותי ללא כל חיפזון.
היה במבטו משהו אופייני לציפור טרף, סבלני ומחושב.
"אתה סניור סמפרה?"
"אני דניאל.
סניור סמפרה הוא אבא שלי, אבל כרגע הוא לא נמצא.
אפשר לעזור?" המבקר התעלם משאלתי והתחיל לשוטט בחנות כשהוא בוחן כל סנטימטר וסנטימטר בעניין שגבל בתאווה.
אופן צליעתו רמז שהפציעות החבויות תחת הבגדים הללו חמורות מאוד.
"מזכרות מהמלחמה," אמר הזר, כאילו קרא את מחשבותי.
עקבתי במבטי אחרי מסלול סיורו בחנות וניחשתי היכן יעצור.
כפי שתיארתי לעצמי, הזר נעצר לפני ארון הספרים העשוי עץ הובנה וזכוכית, שריד מימי הקמתה של החנות בגלגולה הראשון, בסביבות 1888, כשסבארבא סמפרה, שהיה אז עלם צעיר שחזר זמן קצר קודם לכן מהרפתקאותיו באיים הקריביים, לווה כסף כדי לרכוש חנות כפפות ישנה ולהפוך אותה לחנות ספרים.
שם, בארון ההוא, במקום המכובד ביותר בחנות, שמרנו את הפריטים היקרים מכול.
המבקר התקרב לארון עד כדי כך שהבל פיו השאיר סימן על הזכוכית.
הוא הוציא זוג משקפיים, הרכיב אותם והחל לבחון את תכולת הארון.
התנהגותו הזכירה לי סמור שבוחן בדקדקנות את הביצים שזה עתה הוטלו בלול.
"יפה," מילמל.
"הוא בטח שווה הון."
"זה חפץ משפחתי עתיק.
יותר מכול, יש לו ערך רגשי," השבתי וחשתי שלא בנוח לנוכח אומדניו והערכותיו של הלקוח המשונה, שנראה כאומד במבטו גם את האוויר שנשמנו.
כעבור זמן-מה הוא הניח את משקפיו ודיבר בנימה נינוחה.
"נודע לי שעובד אצלכם אדון הידוע בגאונותו."
מאחר שלא עניתי מיד, הוא הסתובב והפנה לעברי את אחד מאותם מבטים שמזקינים את מושאם.
"כפי שאדוני רואה, אני לבד בחנות.
אם יגיד לי איזה ספר הוא רוצה, אחפש אותו בשבילו בשמחה רבה." הפולש העלה על פניו חיוך שנראה הכול, לבד מידידותי והינהן.
"אני רואה שיש לכם עותק של 'הרוזן ממונטה כריסטו' בארון הזה."
הוא לא היה הלקוח הראשון שהבחין בספר הזה.
שטחתי באוזניו את הנאום הרשמי להזדמנויות שכאלה.
"לאדוני יש עין חדה.
מדובר במהדורה בלתי רגילה, ממוספרת ומעוטרת בתחריטים מעשה ידיו של ארתור רקהאם, המגיעה מספרייה פרטית של אספן חשוב ממדריד.
זהו עותק יחיד במינו." המבקר הקשיב בחוסר עניין, מרוכז בלוחות ההובנה של המדפים ומפגין שיעמום ניכר מדברי.
"בעיני כל הספרים נראים אותו דבר, אבל אני אוהב את הכריכה הכחולה," השיב בנימה מזלזלת.
"אני אקנה אותו."
בנסיבות אחרות הייתי קופץ משמחה על האפשרות למכור את מה שהיה קרוב לוודאי הספר היקר ביותר בחנות, אבל קרבי התהפכו למחשבה שמהדורה שכזו תתגלגל לידיו של האיש הזה.
היתה לי תחושה שאם הכרך הזה יצא מחנות הספרים, איש לא יקרא לעולם ולו פסקה אחת מתוכו.
"זו מהדורה יקרה מאוד.
אם אדוני ירצה, אני יכול להראות לו מהדורות אחרות של אותה היצירה במצב מושלם ובמחירים נוחים יותר."
אנשים בעלי נשמה דלה תמיד מנסים לצמק גם את האחרים, והזר, שהיה מצליח ככל הנראה להסתיר את נשמתו בתוך ראש סיכה, העיף לעברי את מבט הבוז העמוק ביותר שהיה באמתחתו.
"גם הן בכריכה כחולה," הוספתי.
הזר התעלם מהעקיצה החצופה.
"לא, תודה, אני רוצה את זאת.
המחיר לא משנה." הינהנתי בשיניים חשוקות ופניתי לעבר הארון.
נטלתי את המפתח ופתחתי את דלת הזכוכית.
חשתי את עיניו של הפולש ממוסמרות לגבי.
"כל הדברים הטובים תמיד נמצאים מאחורי סורג ובריח," הוא מילמל.
נטלתי את הספר ונאנחתי.
"אדוני אספן?"
"אפשר להגיד שכן.
גם אם לא של ספרים."
הסתובבתי כשהספר בידי.
"אז מה אדוני אוסף?"
שוב התעלם הזר משאלתי והושיט את ידו כדי ליטול את הספר.
התאפקתי שלא להחזיר את הספר לארון ולהשליך את המפתח.
בזמנים שכאלה, אבי לא היה סולח לי אם הייתי מוותר על מכירה שכזו.
"המחיר הוא שלושים וחמש פסטות," הודעתי לפני שמסרתי לו את הספר, בתקווה שהסכום ישנה את דעתו.
הוא הינהן מבלי להניד עפעף ושלף שטר של מאה פסטות מכיס החליפה, שערכה לא עלה על חמש.
תהיתי אם לא מדובר בשטר מזויף.
"חוששני שאין לי עודף, אדוני."
הייתי מזמין אותו להמתין רגע בזמן שארוץ לבנק הקרוב ביותר לפרוט את השטר ולוודא את מקוריותו, אבל לא רציתי להשאיר אותו לבד בחנות.
"אל תדאג.
הוא מקורי.
אתה יודע איך אפשר להיות בטוחים?"
הפולש הרים את השטר כנגד האור.
"תסתכל על סימן המים.
והפסים האלה.
הצורה..."
"אדוני הוא מומחה לזיוף?"
"הכול מזויף בעולם הזה, נערי.
הכול חוץ מהכסף."
הוא הניח את השטר בידי, סגר סביבו את אצבעותי לאגרוף, וטפח על מפרקי אצבעותי.
"אשאיר את העודף לביקור הבא שלי," אמר.
"זה הרבה כסף, אדוני.
שישים וחמש פסטות..."
"פרוטות."
"בכל מקרה, אכתוב לך קבלה."
"אני סומך עליך." הזר בחן את הספר בהבעה אדישה.
"זאת מתנה.
אבקש ממך לדאוג למסירתו."
היססתי לרגע.
"באופן עקרוני, אנחנו לא מבצעים משלוחים, אבל במקרה הזה אמסור אותו באופן אישי בשמחה רבה וללא כל הוצאה נוספת.
אפשר לשאול אם הכתובת נמצאת בברצלונה או...?"
"פה בדיוק," אמר.
הקור במבטו כמו הסגיר שנים של זעם וטינה.
"תרצה לרשום הקדשה או לכתוב פתק אישי כלשהו לפני שאעטוף את הספר, אדוני?"
המבקר פתח את עמוד השער בקושי רב.
ראיתי שידו השמאלית תותבת, חתיכת פורצלן צבועה.
הוא שלף עט וכתב כמה מילים.
ואז החזיר לי את הספר ופנה ללכת.
הסתכלתי עליו בשעה שצלע לעבר הדלת.
"האם תואיל לומר לי את השם ואת הכתובת שאליה יש להביא את הספר?"
"הכול נמצא שם," אמר מבלי להסתובב.
פתחתי את הספר וחיפשתי את הדף עם מילות ההקדשה של הזר:
לפרמין רומרו דה טורס, אשר חזר מעולם המתים   ומחזיק במפתח לעתיד.
13 עכשיו אנחנו בורחים, מסתתרים בחשכה, נמלטים מאור יום.
אבל זה לא תמיד היה ככה.
היה זמן אחר, שבו הם היו המגפה שלנו.
האריות הראשונים צצו בגנים הציבוריים.
הם תפסו מחסה בחסות החשכה, התחבאו בין העצים והעשבים שהיו גבוהים מספיק להסתיר אותם.
הם ברחו מאתנו, חשו שאנחנו אחראים להיעלמות מרחב המחיה שלהם, שהחזקנו אותם בְּשבי שעד מהרה לא יכול היה להכיל אותם עוד.
בהתחלה הופתענו מהצניחה הפתאומית במספר הכלבים המשוטטים בעיר.
כעבור זמן מה החלו העצמות הלעוסות שלהם להופיע בסביבת הגנים הציבוריים.
כרגיל, לא התייחסנו לזה עד שהיה מאוחר מדי.
אילו היו זן נכחד, כמו גורילות, דובי פנדה או פרות ים, גני החיות שלנו בוודאי היו נאבקים להחזיק כמה שיותר מהם בכלובים.
אבל באגף האריות היתה להם צפיפות יתר.
אז התחילו לזרוק אותם לרחוב.
התהליך התרחש כך:
כל גני החיות בעיר קיבלו הוראה מלמעלה לחסל את האריות העודפים בטענה שיקר מדי להחזיק כל כך הרבה פרטים מזן שאינו מעורר עניין בציבור המבקרים.
כך הוקרבו עשרות אריות למען איזון התקציב.
המדיניות הזו ננטשה עד מהרה נוכח הקושי להרוג טורף בסדר גודל כזה;
עלות הביצוע של התוכנית הורידה לטמיון את החיסכון שהיתה אמורה לייצר מלכתחילה, שלא לדבר על המחאות של אגף התברואה, שעובדיו סירבו לפנות את הפגרים, ועל המחטטים בפחי האשפה, שמחו על טעמו הרע של בשר האריה.
אבל להוראות מצייתים, בלי טענות ומענות.
וכך מצאו את עצמם האריות הראשונים ברחוב, נטושים בחשאי באמצע הלילה בגנים הציבוריים, שם יכלו לפחות לעשות את צרכיהם בלי למשוך תשומת לב.
אין לדעת בדיוק כמה אריות הופקרו כך.
התיקיות שהכילו את המספרים האמיתיים הושמדו ברגע שפרצה השערורייה הפוליטית.
אבל ההערכות השמרניות ביותר נמוכות בהרבה מכפי שכלי התקשורת הסנסציוניים רוצים שנאמין.
הבעיה האמיתית היא שיעור הילודה הגבוה בקרב אריות.
זכר בוגר מסוגל להזדווג עד מאה פעמים ביום.
מאה פעמים ומאה פליטות זרע.
לפחות חלק מהן עשויות להוביל להתרבות.
וזה בלי להחשיב את העדרם של טורפים אחרים בסביבה.
אנחנו לא יודעים איפה בדיוק שוחררו הראשונים, אבל לאט לאט הם התפשטו לכל אזור ירוק שמצאו, עד שהשתלטו על כל האזורים הפנויים.
את השכנים החדשים שלנו גילינו רק אחרי הרבה זמן.
אצני בוקר, קשישים חסרי מעש, ילדים, זוגות צעירים וסוחרי סמים – המבקרים הקבועים בגנים הציבוריים – לא הבחינו בעיני הענבר המתבוננות בהם ממחבואן בין הצללים, בין העצים.
האריות שינו את הרגליהם והפכו לחיות ליליות.
כלבים ועכברושים היו המרכיב העיקרי בתפריט החדש שלהם.
מזון צנוע אמנם, אך אף פעם אין בו מחסור.
לולא הגללים הענקיים שלהם, איש לא היה מבחין במשהו יוצא דופן.
עד שהתרחשה תקרית האוהבים המפורסמת.
זוג נכנס לאחד הפארקים הגדולים בעיר בחיפוש אחר פרטיות זולה יותר בין העצים, מאשר במלון לפי שעה.
אומרים שהם היו כל כך שקועים במזמוזים, שלא הבחינו בשוטר שהתגנב לעברם בכוונה לתפוס אותם על חם.
תוכניתו של נציג החוק סוכלה בידי לביאה במשקל מאה עשרים קילו, שהגיחה מבין הצללים והתנפלה עליו לפני שהספיק לשרוק במשרוקית.
האוהבים נסו על נפשם ערומים למחצה ואחוזי אימה.
למחרת נמצאו השרידים של השוטר והבגדים של האוהבים בתוך שלולית דם גדולה.
צוות מומחים של המשטרה הופיע במקום וקבע, ללא כל היסוס, שמדובר בתאונת עבודה שכיחה.
כעבור יומיים, בפארק אחר, נמצא לפנות בוקר שיכור קרוע לגזרים.
ולמחרת עובד דואר בדימוס איבד את רגליו בזמן סיאסטה.
כך החלו המתקפות.
הרשויות בוודאי היו עושות משהו לולא מצאו ביום הרביעי את השאריות הלעוסות של גווייה שטביעות האצבע שלה (אלה שעוד נותרו) תאמו את טביעותיו של רוצח מפורסם.
הפעם הכריזה המשטרה שמדובר בהתאבדות וייחסה למנוח את ההריגות הקודמות.
מיד אחר כך התיק נסגר.
ואז, אולי מחמת אדישותם של הגורמים הרשמיים, אזרו האריות אומץ והחלו לצאת ממחבואם ולהתהלך ברחובותינו, מנופפים בלעג ברעמותיהם.
כשהם שבעים הם רגועים כמו חתלתולים.
אבל מאחר שהם אוכלים כל היום, אין לדעת מתי יתלשו בנשיכה זרוע של מוכר בלונים, או יבלעו ילד בבת אחת.
שלא לדבר על הגללים שלהם.
ניסינו להתלונן, ארגנו ועדות שכונתיות ודרשנו את חיסולם המידי של האריות.
אבל תלונותינו נפלו על אוזניהם הערלות של הרשויות, שלטענתן הפתרון המעשי ביותר – והזול ביותר – היה להימנע מגנים ציבוריים ולחצות את הכביש אם רואים אריה מתקרב.
כלי התקשורת שידרו את הידיעה כל עוד היה בה עניין, אבל אז הגיע המונדיאל והניצחונות הדחוקים של הנבחרת הלאומית דחקו את האריות אל מחוץ לסדר היום התקשורתי.
והם היו נשכחים לחלוטין לולא תקפה להקת אריות את המוני האוהדים שחגגו בכיכר אנחל דה לה אינדפנדנסיה את תוצאת התיקו של הנבחרת במשחק מול בוליביה.
עד מהרה הממשלה וגם האופוזיציה יצאו בהצהרות, נערכו עימותים טלוויזיוניים, פורסמו מאמרי מערכת.
כל אותו זמן המשיכו האריות להרחיב את מרחב המחייה החדש שלהם.
בתוך זמן קצר הם החלו להתמקם בשטחים הירוקים של השדרות המרכזיות.
פתאום חציית הכביש נהייתה משימה מסוכנת.
יועציו של ראש העיר, שהיו עסוקים בדחיפת מעסיקם לעבר הנשיאות יותר מאשר במציאת פתרון יסודי לבעיה, בחרו בפתרון בזק לטווח קצר והכריזו על העיר כולה שמורת טבע שמטרתה שימור האריות, ובכך ביקשו לא רק להרגיע את הציבור, אלא גם להוסיף אטרקציה תיירותית נוספת לעיר הגדולה.
עד אז כבר החליטו האריות להשתלט על כל חלקה ירוקה שיוכלו למצוא;
בתוך זמן קצר בתים פרטיים, בתי ספר, מתקני ספורט ומוזיאונים – לכולם פלשו בעלי הבית החדשים של העיר.
אנשים היו קמים בבוקר יום אחד ומגלים שבחצר שלהם, קטנה ככל שתהיה, התמקמה משפחה של אריות בחיפוש אחר ארוחת בוקר.
ברוב המקרים היו בני הבית נטרפים בסופו של דבר.
עצמות גדולות יותר מעצמות כלבים ועכברושים החלו לטנף את העיר, חלקן עם חתיכות בשר עליהן.
עד מהרה נחילים של זבובים היו לחלק בלתי נפרד מהנוף העירוני.
שמועות החלו להתפשט:
שהם תוקפים בלהקות, שהם פיקחים, שהם משתלטים על העיר, שאי אפשר לעצור אותם.
הרשויות הכחישו הכול, האשימו את כלי התקשורת בזריעת בהלה והפצירו בציבור לגלות סובלנות כלפי השכנים החדשים.
עד שיום אחד נמצאה גופה של ילד.
היא הופיעה עם שחר, כאילו כלום, באמצע כיכר הסוקאלו, לרגלי התורן.
הפעם ראש העיר לא יכול היה להכחיש שום דבר, כי הצלמים הגיעו ראשונים.
אין ספק – זאת היתה פרובוקציה.
התחלנו לפחד.
יועציו של ראש העיר החליטו שאם ברצונו לשמור על סיכוייו להניח את ישבנו על כס הנשיאות, יהיה עליו להכריז מלחמת חורמה על האריות.
וכך עשה.
אבל כבר היה מאוחר מדי.
כל התוכניות למאבק במגיפה עלו בתוהו.
מכבי האש, המשטרה והצבא לא יכלו להתמודד מול אלפי האריות ששכנו ברחובות.
יום אחד התייצב אריה במרכז כיכר הסוקאלו וירק בבוז שאריות של ראש.
התברר שמדובר בגולגולת של ראש העיר.
להקה תקפה אותו בעצרת רשמית בפארק האלמדה.
האריות דאגו להשאיר אותו בדיוק במצב שיאפשר לזהות אותו.
רק בקושי.
אחר כך שאג האריה שאגת ניצחון.
לא היה צורך בזה, עד אז הם כבר שלטו ברחובות, בכיכרות, בגנים הציבוריים, בכול.
מיום ליום הם מתרבים ואנחנו מתמעטים.
אנחנו נאלצים לתפוס מחסה בזמן שהם ישנים, עכשיו כשהם שוב פעילים ביום וישנים בלילה.
אנחנו מסתתרים בצללים, מנסים לחלץ קצת מזון מהשאריות שלהם.
לפעמים האריות מארגנים מסעות ציד כדי לחסל אותנו.
חוש הריח שלהם מוביל אותם למקומות המסתור שלנו.
לפעמים אנחנו מצליחים להתחמק מהם, אבל לא תמיד.
אבל במקום כל אדם שהם צדים, מופיע אחר.
וכאשר הם לוכדים גם אותו, מופיע עוד אחד.
החלטנו לכבוש מחדש את העיר, בכל דרך שהיא.
עכשיו אנחנו המגפה שלהם.
חנה ריטר ואני יושבים משני צדי המיטה הזוגית ומשגיחים על הפצוע.
האור הצהוב של עששית הנפט משווה לחדר אווירת רפאים.
למרות החלונות הגדולים הפתוחים לרווחה, החום עדיין בלתי נסבל גם באמצע הלילה.
אני חש את החולצה ספוגת הזיעה על הגב ועל החזה.
מפעם לפעם ריטר נע, אומר דברים בלתי מובנים בקול כבד וגרוני, כאילו המילים בוקעות מתחתית של בור.
אז היא רוכנת מעליו ומניחה על מצחו מטלית רטובה.
זה מרגיע אותו.
האפלולית מאפשרת לי להסתכל עליה בלי שתרגיש.
לחנה יש פנים של ציפור:
עיניים קטנות, עגולות, רחוקות מעט זו מזו, מבריקות;
פה קטן ושפתיים דקות;
צוואר ארוך.
אילו הייתה ציפור היא לא הייתה ציפור יפה במיוחד, צבע השיער שלה צהוב דהוי והקול שלה קצת צרוד.
לעומת זאת, בתור אישה היא יפה.
יופי די חריג, זה נכון:
צריך להתרגל להסתכל עליה כדי לראות את היופי שלה.
כנראה כי היא שונה מאוד מהנשים כאן.
בפעם הראשונה שראיתי אותה היא לא הרשימה אותי, ואני זוכר ששמחתי:
חשבתי שיותר טוב ככה, לטובתה, לטובת בעלה ולטובת כולם.
אישה מושכת בסביבה גברית בלבד מביאה בסופו של דבר רק צרות.
מפעם לפעם היא מסתכלת עליי ומחייכת.
אני מניח שזו דרכה להודות לי שנשארתי לצדה.
או לצד בעלה.
מתחת לתחבושות המוכתמות בדם ובחומר חיטוי שעוטפות את הירך, הרגל של ריטר היא עיסה של בשר ורקמות קרועות.
סביר להניח שכואב לו מאוד.
הוא שתה בקבוק ויסקי שלם, אחרת לא היה מפסיק לצעוק.
יחד עם זאת, הוא לא הרשה לנו להתקשר לרופא.
לא צריך לעשות מזה עניין גדול, הוא אמר.
ריטר הגרמני הגיע עם אשתו לפני קצת פחות משנה לשמש מנהל העבודה של המנסרה.
לקודמו בתפקיד קרתה תאונה עם אחת המכונות.
אני ממונה על ספרי החשבונות ומנהל את הפועלים.
אני יד ימינו של ריטר כפי שהייתי יד ימינו של קודמו.
אני קיבלתי את פניהם ועזרתי להם להתמקם בבית שהחברה נותנת למנהלי העבודה.
הבית היחיד, שכן יתר הפועלים – כולנו גרים בצריפי עץ עלובים.
התחבבתי על ריטר מהרגע הראשון.
הוא לא מסתדר עם הפועלים, הוא מזלזל בהם, והוא אסיר תודה שאני משמש בתור מתווך.
בזכותך אני לא צריך להסתדר איתם, הוא אמר לי לא פעם:
שמת לב שהאנשים האלה תמיד מסתכלים עליך עקום?
זה לא מוצא חן בעיניי.
זה לא מוצא חן בעיניי.
נדמה שבזמן שאתה מדבר איתם, הם זוממים נגדך משהו.
למרות האהדה שהוא מרגיש כלפיי, ההתנהגות שלו מבהירה מעל לכל ספק שאני לא כמוהו:
אילו הייתי, אחד מאתנו היה מיותר כאן.
ובכל זאת, בעיניו, ואני חושב שזאת הסיבה העיקרית שהוא כל כך מעריך אותי, אני לא כמוהם.
זמן קצר אחרי שהגיע הוא הזמין אותי לארוחת ערב בבית שלו, לאות תודה, או אולי כי אני האדם היחיד שהוא יצר איתו קשר כאן, ומאז לא היה אפילו ערב אחד שלא אכלתי בבית שלהם.
בלילות השימורים הללו אנחנו מדברים על העבודה, על פוליטיקה ועל דברים נוספים.
מנהל העבודה הוא איש שיחה יוצא מהכלל ותמיד מוצא על מה לדבר.
הוא מזכיר את העבר שלו רק במעורפל, ואף פעם לא מציין את הנסיבות שהביאו אותו לעבוד כאן.
יחד עם זאת, מהדברים שלו עולה שכל חייו חי בערים גדולות.אולי ניהל מפעל בשלב כלשהו.
לחנה ריטר נדרשו חודשיים להתרגל לנוכחות שלי על שולחנה.
היא אישה ביישנית במיוחד.
גם אם כבר מההתחלה התנהגה אלי בחביבות, פעם חשבתי שהעובדה שאני סועד שם מדי יום מפריעה לה, שהיא רואה בזה פלישה ואולי אפילו ניצול של הכנסת האורחים שלה.
אמרתי את זה לגרמני והוא ביטל את החששות שלי בהינף יד.
מה פתאום, הוא אמר, אתה מוצא חן בעיניה, אבל קשה לה להתרגל לפנים חדשות:
עוד תראה שבסוף תהיו חברים טובים.
גם אם זה לא בדיוק מה שקרה, היא התחילה להשתתף בשיחות שלנו בהדרגה.
אחרי ארוחת הערב היינו יושבים שלושתנו במרפסת הקדמית לשתות עוד בקבוק יין.
לפעמים ישבנו הרבה זמן בדממה, מאזינים לקולות היער, אפל, עבות, ניצב על רקע השמים מלאי הכוכבים.
באחד הלילות הבחנתי מזווית העין ביד של ריטר מלטפת את השוק העירומהשל אשתו;
אז הבנתי שהגיעה השעה לפרוש.
כשהייתי שוב לבד בחשיכת הצריף, עישנתי סיגריה אחרונה ונרדמתי במחשבה על הרגע האינטימי שיתרחש עם העזיבה שלי, רגע שהייתי עד לתחילתו.
פיסת העור החלבי של חנה המציצה משולי שמלתה הופיעה בראשי שוב ושוב עד שהשינה הכריעה אותי.
ריטר שרוי בתרדמה עמוקה, ולפתע הוא חובט באוויר ומנסה לתלוש את התחבושות.
אני אוחז בחזקה בזרועו הימנית לכמה רגעים, עד שהוא חוזר לשכב בשקט.
חנה מביטה בי, דרוכה, ואני מחייך אליה כדי להרגיע אותה.
אני מביט בשעון.
בקושי אחת בלילה.
בלילה רגיל ריטר ואני היינו קופצים ל"אתנחתא", בית הזונות שנמצא שישה קילומטרים מכאן.
פעם, חודשיים או שלושה אחרי שהכרנו, הוא שאל אותי אם אני הולך לשם לעתים קרובות.
אמרתי שכן.
לרגע חששתי שגבר כמוהו, שנשוי באושר, עשוי לא לראות את זה בעין יפה, אבל אחרי הכול אני גבר רווק, ואני לא חייב הסברים לאף אחד.
אבל הפנים שלו קרנו:
אני רוצה לבוא איתך, הוא אמר.
בטח, עניתי, באחד הלילות הקרובים… ולמה לא הלילה?
הוא קטע אותי.
באותו רגע סידרה אשתו את המטבח ולא הצלחתי שלא להעיף מבט לשם.
אה, אל תדאג בקשר לחנה, הוא אמר.
משום מה זה ממש הטריד אותי.
היום אני לא יכול, אמרתי.
זה בסדר, הוא אמר, נשאיר את זה למחר.
אתה יודע לנהוג?
עניתי שכן.
מצוין, הוא אמר.
עכשיו אני חושב שהכעס שלי באותו ערב קשור לזה שהתחלתי להתעניין בחנה.
בתוך תוכי חשבתי כנראה שריטר משחק מלוכלך מאוד, שאילו לי הייתה אישה כמוה, בחיים לא היה עולה על דעתי לבגוד בה עם זונה.
אולי ממש באותו לילה התחלתי לראות את אשתו של מנהל העבודה באור אחר.
למחרת, ברגע שסיימנו לאכול, כאילו ניסתה להקל עלינו, התנצלה חנה ואמרה שהיא עייפה מאוד, ופרשה לחדר השינה אחרי שפינתה את הכלים מהשולחן.
ריטר ואני יצאנו לדרך.
נהגתי במכונית בדרך המשובשת וחשבתי שלגרמני שיחק המזל באותו לילה:
הפרישה המוקדמת של חנה חסכה לנו את התירוץ שאני עצמי ניסיתי למצוא כל אחר הצהריים, כאילו אני זה שלא בסדר.
אבל עם הזמן שמתי לב שמה שקרה באותו ערב לא היה סתם צירוף מקרים.
הוא חזר על עצמו פעמיים בשבוע:
חנה מעמידה פני עייפה ואנחנו חופשיים ללכת ל"אתנחתא".
מובן שמעולם לא העזתי לשאול אותו איך הוא מסדר את העניין עם אשתו.
בהתחלה הרגשתי מאוד לא נוח בנוכחותה, כאילו אני גונב את בעלה כדי להעביר אותו לזרועותיהן של נשים אחרות.
אבל נדמה ששום דבר לא השתנה ביניהם.
וגם לא ביחס של חנה אליי:
היא הייתה אותה מארחת ידידותית כתמיד.
הזונות אמנם סובבו לריטר את הראש, אבל גם הן היו כרוכות אחריו.
לא פעם נאלץ בעל המקום להתערב ולהכריח אותן ללכת עם לקוחות אחרים.
אם זה היה תלוי בהן, הן היו מסתובבות כל הלילה סביב הגרמני, מתחרות על הכבוד להתעלס איתו בחדרים הקטנים.
הענייןהזה גרם תסכול ניכר בקרב יתר הגברים, ולעתים זה בא לידי ביטוי בתקריות אלימות כלפי הנשים.
אף אחד לא העז להתעסק עם ריטר.
חנה יוצאת מהחדר בגניבה.
אני מחליק באטיות את פרק כף היד על הסדינים.
על המיטה הזו ממש ריטר עולה עליה בכל פעם שמתחשק לו.
הוא שרוע בדיוק כמו עכשיו, היא רוכבת על הירכיים שלו, עירומה ומזיעה, השדיים שלה מיטלטלים בקצב המשגל.
הגוף הלבן של חנה בטח זוהר בחשיכה כמו חסרי החוליות הזעירים שבמצולות הים.
בחודשים האחרונים לקחתי את ריטר לבית הזונות מדי יום.
אפילו הלוויתי לו כסף.
חשבתי שאם הוא יהיה מסופק מהנשים, הוא לא ירצה אחר כך לגעת באשתו.
ובאותו זמן קיוויתי שהיציאות שלו יימאסו עליה.
שהיא תשתף אותי בתסכול שלה אולי.
לא עלתה על דעתי המחשבה ההגיונית לחלוטין, שאם אני הולך עם ריטר כל לילה, הרי בעיניה של חנה אני לא יותר טוב ממנו.
בניגוד לציפיות שלי, נדמה שמצב הנישואים של בני הזוג ריטר טוב מתמיד.
גם אם היו מאופקים מאוד ולא הפגינו את הרגשות שלהם, ניכר שהם לא עושים הצגה למעני, הצופה היחיד בחיי המשפחה שלהם:
הם הסתדרו טוב באמת ובתמים.
זה מילא אותי זעם כלפיה.
רק בצריף שלי, כשלא הצלחתי להירדם, הצדקתי לפעמים את מנהל העבודה:
חנה בטח לא שווה כלום ולכן הוא מבלה לילות שלמים בבית זונות.
מה עוד, שאם ריטר כל כך אוהב זונות, לא יפתיע אותי לגלות שאשתו הייתה פעם זונה.
ואז הקנאה הייתה מעבירה אותי על דעתי:
ריטר כבר לא הטריד אותי, אלא שורת הגברים הארוכה שהשיגו בקלות את הדבר ההוא שנמנע ממני.
כדי לעקור אותה מהראש, חיפשתי נשים אחרות;
אבל לא משנה מה עשיתי להן, תמיד עשיתי את זה לה.
אחרי התפרצויות הזעם הללו, כשראיתי אותה שוב, מגישה את ארוחת הערב או מגלגלת סיגריה בקפדנות באפלולית המרפסת, חשתי בושה, והייתי צריך להתאפק לא להשליך את עצמי לרגליה ולבקש סליחה.
אבל הגרמני לא נולד אתמול, ואני יודע כבר זמן מה שהוא שם לב שפיתחתי רגשות כלפי אשתו.
לפעמים אני חושב שהוא אפילו מעודד אותם.
אולי הכול התחיל בזמן הצילומים.
ריטר מאוד אוהב צילום.
יום אחד הוא הציע שיצלם אותי.
הוא אמר שיש לי פנים פוטוגניות מאוד.
אחר כך הוא צירף את חנה לקומפוזיציות הללו (ככה הוא כינה אותן:
קומפוזיציות).
הוא מעמיד אותנו יחד, מאלץ אותנו להיות קרובים מאוד דקות ארוכות, הגופים שלנו נוגעים-לא-נוגעים.
לרוב אנחנו חוזרים על אותה העמדה פעמים רבות.
הוא נוזף בחנה כי היא לא מתלהבת מספיק וצריך לעשות הכול מחדש.
הוא צילם אותנו עשרות פעמים, למרות שאף פעם לא ראיתי אפילו תצלום אחד.
אני יושב, היא עומדת והידיים שלה נחות על הכתפיים שלי.
שנינו חבוקים במותניים.
אנחנו על המפה המשובצת, ראשי בחיקה, מציגים יום של פיקניק.
צמודים זה לזה, נשענים על מעקה המרפסת הקדמית.
נראה שהיא לא אוהבת שמצלמים אותה.
אני מרגיש שהיא מתוחה בכל פעם שאנחנו נוגעים זה בזה מול עינו הבולשת של ריטר מאחורי עדשת המצלמה.
ובכל זאת לילה אחד הוא התוודה באוזניי שיש לו סדרה טובה מאוד של תצלומי עירום של אשתו.
באותו רגע פחדתי שהוא יציע להראות לי אותם, אבל הוא לא עשה את זה.
היד של חנה על הכתף שלי מבהילה אותי.
בוא, היא אומרת.
אנחנו יוצאים אל הלילה החם.
על השולחן הקטן שבמרפסת מונחות צלחות עם גבינה, לחם ולוטרה כבושה.
גם כוסות ובקבוק יין.
שב.
תאכל משהו, היא אומרת:
עם כל מה שקרה לא טעמת פירור.
זה נכון.
עד לאותו רגע לא שמתי לב שאני מת מרעב.
גם היא אוכלת קצת גבינה ולחם בנגיסות קטנות.
כמו ציפור.
מסביב לעששית הדולקת חגים עשים.
הם מסתחררים כמו מטורפים, מסונוורים מהאור הבוהק;
מדי פעם אחד מהם מצליח להיכנס לתוך מכל הזכוכית ועולה בלהבות.
נדמה שהאחרים לא מבחינים בקורבן של החבר שלהם.
כמו טיפשים הם מתדפקים על דפנות המכל, מנסים לחדור את מחיצת הזגוגית עד שהם נופלים ממש אל מרכז האור.
הם נשרפים בקול פיצוח כמעט בלתי מורגש.
היום אחרי הצהריים יצאנו ריטר ואני לצוד.
היינו צריכים להיכנס עמוק לתוך היער, שעה ארוכה ברגל, עד שמצאנו עקבות של חזיר יערות.
הצעתי שנתפצל.
צעד פזיז מצדי, שכן ידעתי שריטר הוא צייד לא מנוסה ואף פעם לא נתקל בבעל חיים כזה.
אבל לא חשבתי שתקרה תאונה.
זה נכון שבימים האחרונים פנטזתי שאולי יקרה לו משהו רציני, אבל הרעיון לצאת לציד היה שלו.
ציד הוא לא ספורט שמושך אותי, אף על פי שבנעוריי הייתי צד הרבה כי אבא שלי הכריח אותי.
בערב הקודם אמר ריטר:
אני חי ביער כבר שנה, ולא יצאנו לצוד אפילו פעם אחת.
כבר מחר תבוא איתי.
אמרו לי שבתוך היער יש הרבה חזירי פרא.
אמרתי לו שכן, שבעצם יש המון חזירי בר, אבל שאני לא שותף מתאים למשימות מהסוג הזה.
אבל כמו בכל פעם שנכנס לו משהו לראש, הגרמני לא היה מוכן לקבל סירוב.
למחרת הוא חיכה לי עם הרובים ערוכים ומוכנים.
אז הלכנו.
מה שבטוח, לא הייתי צריך להשאיר אותו לבד.
אני זוכר שהתרחקתי משם יותר משהיה צריך.
אבל כפי הנראה לא התרחקתי מספיק.
שמעתי היטב את הצעקות של ריטר ואת הירייה מהנשק שלו.
אחר כך דממה כבדה.
קולות היער השתתקו לפתע.
התחלתי לפלס דרך בין הענפים הנמוכים.
במהירות, אבל ללא דחיפוּת.
כאילו יצאתי מתוך הנחה שאני מגיע מאוחר.
אני זוכר שחשבתי:
זהו זה.
כשהגעתי היה ריטר שרוע על הקרקע בתוך שלולית דם.
בעל החיים, שדימם גם הוא, נע בקושי במרחק מטר ממנו.
הוא נעץ בי עין יחידה, מזוגגת.
ריטר שכב בשקט בעיניים עצומות.
רכנתי מעליו והוא פקח אותן לפתע.
לאן לעזאזל נעלמת?
אמר.
אחר כך הזדקף קצת, נשען על המרפקים והביט על החזיר.
הרגתי אותו?
הוא אמר.
הרגתי אותו!
ופלט פרץ צחוק.
ואז, בן רגע, נעלמו ההקלה והחרטה, וזעם עמוק וחם החל לטפס לי בחזה.
קדימה, גבר, אל תעמוד שם סתם, אתה לא רואה שהרגל שלי נשברה, הוא אמר לי.
גררתי אותו עד לקרחת יער והלכתי להזעיק עזרה.
עד עכשיו לא היה לי זמן להיזכר שוב במה שקרה.
מה היה קורה אילו ריטר לא היה מספיק לירות?
סביר להניח שהחזיר היה הורג אותו.
איך הייתה מגיבה אשתו?
כשהגענו עם הפצוע קשה, חנה כמעט לא הפגינה סימני דאגה.
לרגע חשבתי שגם היא קיוותה שמשהו יקרה באותו יום.
אבל בעצם המחשבה הזו צייתה לתשוקה שלי יותר מלכל דבר אחר.
מובן שחנה היא אישה תכליתית, ובמקום להיכנס להלם ולהתחיל לבכות כמו כל אישה אחרת, היא דאגה להעניק לבעלה עזרה ראשונה.
בזמן שטיפלנו בו, נעץ בי מנהל העבודה מבט במשך שתי דקות ארוכות מאוד.
חששתי שהוא חושד בכוונת זדון כלשהי מצדי, אבל הוא התחיל לצחוק ואמר:
חשבת שאני מת?
אתה לא מכיר אותי:
צריך יותר מבהמה כזאת כדי להוציא אותי מהמשחק, נכון, חנה?
הסמקתי, אף על פי שזאת הייתה סתם הערת אגב.
ומיד הוא הוסיף:
אה, חנה, אנחנו צריכים להגיד תודה שהחבר שלנו היה שם:
בלעדיו הייתי מדמם למוות ביער.
היא חייכה.
יש לך אש?
קולה מחזיר אותי שוב לצדה.
השעה כבר בטח ארבע לפנות בוקר.
מעל היער, לשמים יש את אותו צבע לא מוגדר של השעה שלפני הזריחה.
בלי ששמתי לב גמרנו את בקבוק היין, שקועים איש איש במחשבותיו.
את המחשבות שלה לא אדע לעולם.
חנה ריטר היא אישה חמקמקה.
בבוקר אלך להביא את דוקטור מַלתוּס, אני אומר לה.
מלתוס לא מוצא חן בעיניי, היא אומרת.
הוא רופא טוב, אני אומר.
גם בעלי אוהב אותו, היא אומרת.
וכעבור רגע:
בסדר, תביא אותו.
כשהיא מסיימת את הסיגריה שלה, היא קמה ונכנסת לבית.
אני משיג אותה באמצע הסלון ומושך אותה לזרועותיי.
אין הפתעה בעיניים שלה;
רק משהו שדומה לסקרנות.
אני מנשק אותה, והפה של חנה ריטר נפתח אל פי בטבעיות.
הוא לח, חמים ומתוק.
על הלשון שלה נותר טעם של יין וטבק.
הנשיקה אורכת רגע בקושי, אבל נדמה לי שזאת הנשיקה הארוכה ביותר בחיי.
אחר כך היא מרחיקה אותי בתקיפות.
לך, היא מצווה.
לפני שאני הולך אני מעיף מבט אחרון לעבר הדלת הפתוחה של חדר השינה.
נדמה שריטר השרוע באמצע המיטה סוף סוף נרדם.
לפני שבועיים היא טלפנה אליך, ככה, משום מקום.
היום יום האם ואתה עומד לפגוש אותה שוב.
רצית להתחיל את השבוע ברגל ימין, אבל בשבת הלכת לישון מאוחר, שיכור, ובראשון הטלפון מעיר אותך באחת עשרה ועשרים בבוקר.
היא שואלת אם תבוא לצהריים כפי שסיכמתם.
אתה אומר שכן.
היא שואלת אם אתה בא עם פרננדה.
אתה אומר שלא, כבר אמרת לה.
היא מבקשת שלא תאחר ואתה מנתק.
בימים האחרונים החלה לנקר בך המחשבה שאתה אשם שלא התראיתם כל כך הרבה זמן, והתחלת לתהות איך היא הרגישה כל הזמן הזה.
למדת איכשהו להיות בחברתה בילדות ומאז שהתבגרת זה לא הולך לך טוב.
גם כשאתה מתאמץ להיות נחמד, בסוף אתה מאבד את הסבלנות.
אף על פי כן, אתה בטוח, משום מה, שהכול יסתדר בארוחת צהריים.
בשישי בערב קנית לה מתנה ולא יכולת להיזכר מתי היתה הפעם האחרונה שעשית את זה.
יש לך גם מה להגיד לה;
כמה משפטים שיעמידו דברים במקומם.
זהו יום ראשון השלישי בחודש אוקטובר בשנה שאין לה ולא יהיה לה עשור.
אתה נכנס לאמבטיה ומיד מתעטף בכלום מעורפל ובלתי חדיר, לבן כמו התפאורה של פרסומת לקרם לחות או למלח.
השקט מוחלט.
עכשיו אתה שוחה בבריכה על גג של מגדל חשוך בן שלושים קומות.
אין איש.
אתה נשכב על המרצפות בתחתית.
מביט למעלה:
אין אורות, אין רעשים.
המים שקופים כל כך שהם נעלמים ואתה אפילו לא שם לב.
אתה הולך על דשא כמו קוואי צ'אנג קיין, כמו ג'וני ווקר באחו סקוטי, כבשים לבנים הופכים עכשיו לענן אחיד ואתה פוקח עיניים, משתעל ויורק קצת מים קרים.
אין לך מושג מה השעה עכשיו כי באמבטיה תמיד לפנות בוקר.
אתה שומע רעש של מכוניות ואת השכנה מורידה את המים, שוטפת ידיים וסוגרת דלת.
משהו שאתה רואה בצומת הזאת בשדרה נראה לך מוכר.
צעד אחר צעד, כמו רובוט, אתה חוצה את הרחובות שמפרידים בין הדירה שלך לאזור שגרת בו עם אמא שלך ועם אחותך עד לפני כמה שנים.
רק עכשיו, אחרי שהלכת את דרך הזו, אתה מבין שלא באמת התרחקת.
אתה כבר לא זוכר מה היה קודם בשדרה.
בטח לא שני בתי קפה אינטרנט.
כדי להיכנס בדלת – מתוך דחף חולני כמעט לראות מה השתנה בחלוף הזמן – היית צריך רק לפנות בצומת וללכת חמישים מטר, אבל אתה לא זז.
השעון בנייד מראה שתיים ועשרה.
אתה עולה על מונית ורק כשהיא יוצאת לדרך אתה מחפש כסף בכיסים.
אתה מגיע ועליך להסביר לשומר בכניסה מי אתה.
הוא לא מאמין שיש לה בן שהוא מעולם לא ראה.
הוא מכריח אותך לצלצל באינטרקום.
קומה ארבע עשרה.
הוא שואל אותך אם היית בחוץ לארץ.
אתה מחייך ומסיט את המבט:
על השולחן שממנו הוא חולש על המבוא יש טלפון נייד, מהיקרים.
לבסוף, קול לא מוכר של גבר אומר באינטרקום שאתה יכול לעלות.
במעלית אתה מסדר את השיער ואת הבגדים מול המראה.
אתה מביט בפנים שלך וחושב על אחותך.
אתה מרגיש שנטשת אותה במובן מסוים.
תקופה ארוכה, בשנים הראשונות בבואנוס איירס, אתה והיא הייתם הדבר היחיד שלא קרס.
אמא והשיער התפוח שלה, אבא הכחוש והשפם שלו.
הייתם לכודים על הקרוסלה המסתובבת שלהם, כמו שני נהגי מונית שנלחמים על נוסע בלילה שומם.
אבל התקופה הזאת חלפה, עכשיו הכול פשוט יותר:
אתה צריך רק לאכול עם אמא שלך, אחותך, איזה איש והמשפחה שלו פעם פעמיים בשנה, בדירה בקומה הארבע עשרה עם חדר מדרגות, דלת פתוחה, שמורה אקולוגית מאחורי חלון המרפסת ובאופק – הנהר.
אתה מציץ פנימה ולא רואה אף אחד.
אתה יוצא, מצלצל בפעמון וממתין, אבל כלום.
אתה משוטט בסלון ורוכן כדי לקרוא את שמות הספרים ולראות את פניהם המחייכות של בני המשפחה בתמונות.
הזהירות טוענת את התנועות שלך במתח, כאילו הקישוטים עלולים להתפרק במגע הכי קל, או כאילו אתה שודד בית של משפחה שיצאה לבלות את היום בכפר.
בלונדינית אחת שהיא לא אחותך חוצה את המסדרון, עטופה רק במגבת.
לפני שהיא סוגרת את דלת החדר היא מסתובבת ומביטה בך לשנייה שנמתחת עד אינסוף, עד שאמא שלך מגיחה מהצד ומחבקת אותך.
היא נראית אותו דבר:
היא רזתה קצת, השיער שלה בלונדיני יותר והתסרוקת שונה, הבגדים שלה חדשים ולא מקומטים, אבל בגדול היא נראית אותו דבר.
היא מרחיקה אותך, תופסת אותך בכתפיים, סוקרת אותך במבטה ואז מחבקת אותך.
היא שוב מרחיקה אותך.
עכשיו היא בוכה.
זה משמחה, היא אומרת.
אתה מכניס יד לכיס המעיל ומחפש את השקית עם החבילה.
אתם מתחבקים ומתנשקים.
אתה עומד לדבר, כמעט אומר משהו, והיא שוב מרחיקה אותך, עיניה אדומות, ומבקשת ממך לבוא איתה, היא רוצה להראות לך את הדירה.
אבל כל החדרים נעולים.
היא אומרת שכולם בטח מחליפים בגדים ומראה לך את חדרי השירותים:
באחד עדיין יש אדים, קצף ותחתונים לחים בצבע בורדו תלויים על הברז.
אתה מתעטש.
אתה מתעטש פעם שנייה.
היא אומרת שזה בטח בגלל השטיח ושעדיף שתלכו למטבח.
אתה ממשיך להתעטש, כאילו אתה עושה בכוונה, כאילו אתה מנסה להדגיש את תחושת האי נעימות שלך.
בזמן שאתה מנגב את האף היא שואלת אם אתה יכול לעשות לה טובה.
"מה?".
כולם מתכוננים והיא חישבה לא נכון והיא צריכה עוד שמנת לרוטב, ונוסף לכך אין יין וגוסטאבו לא אוהב לאכול בלי יין.
דלת נפתחת וקול של גבר, אותו קול שנשמע באינטרקום רק בלי העיוות הקל, שואל איפה היא.
למי אכפת שהוא לא יכול לאכול בלי יין, שילך בעצמו:
הם לבד ומי יודע מתי תהיה להם עוד הזדמנות.
אבל בו בזמן משהו גורם לך להתבייש, ואתה מסכים.
היא מבקשת שבאותה הזדמנות תוריד את לאקי, שיוצא מחדר הכביסה במתיחת איברים.
השכונה חדשה ונבנתה על שטחים שהיו פעם חלק מהנהר.
קאנטרי קלאב של מגדלים:
רק בניינים עצומים, מופרדים זה מזה כאילו הם כבדים מדי לאדמה שהם עומדים עליה, מוקפים בכיכרות מטופחות ובהן עצים וספסלים חדשים.
מזמן, בחיים אחרים, הרעיונות הכי טובים שלך עלו בדעתך כשטיילת עם אותו כלב בכיכרות אחרות, הרוסות, הולך ומעשן ברחובות שאין לך אומץ לחזור אליהם.
הסופרמרקט היחיד באזור נראה מבחוץ כמו חנות מעצבים.
אתה קושר את הכלב וניגש לדלתות.
הן נפתחות אוטומטית.
השומר לופת את הזרוע שלך ואומר שאסור להשאיר כלבים קשורים במדרכה.
אתה מוחה, אבל הוא רק מצביע לסירוגין על הרצועה ועל שלט שאוסר על קשירת כלבים.
אתה הולך עוד שישה בלוקים בשדרה, עד מינימרקט קוֹרֵיאָני.
הכול מלוכלך ורועש יותר ואין שום איסור לקשירת כלבים.
אתה הולך ישר לאגף מוצרי החלב.
ריח האקונומיקה גורם לך עקצוץ באף.
אחר כך אתה משווה כמה סוגי יין ובוחר שני בקבוקים, יקרים יחסית.
בקופה, הגברת שלפניך שופכת את כל המוצרים על הפס, מתקדמת כמה צעדים ונעמדת מול הקופאית, הקופה ביניהן.
הקופאית בקושי מצליחה לראות את הפנים שלה.
על פס הגומי השחור יש חסה, מפיות נייר, לחם, נתח בשר שמעולם לא טעמת ושני קרטונים של יין.
היא מבקשת מהקופאית שתודיע לה לפני שהיא מגיעה לעשרים פֵּסוֹ.
הקופאית אומרת שכרגע היא עומדת של תשע עשרה וארבעים, והיא עדיין לא העבירה יין אחד.
כל היתר ארוז בשתי שקיות.
אתה לא רואה מה קורה עם היין השני – אם היא לקחה אותו בסוף או לא – כי בזמן שהיא פותחת את הארנק היא אומרת לקופאית שמוצרי המזון יקרים נורא, איך זה יכול להיות שמזון יקר כל כך.
היא מוציאה שטר של עשרים, מקומט, כאילו יצא מהיד של ילד שקונה מצרכים בפעם הראשונה, שטר שהיה מגולגל שנים בתוך חדק של פיל מקרמיקה, מקושט באבנים נוצצות.
בזמן שהיא מיישרת אותו ולפני שהיא נותנת אותו לקופאית, היא שואלת אותה אם יש לה אמא.
אחרי זה היא שואלת אותה אם לא חבל לה לעבוד ביום האם, ומוסיפה שצריך לשנות את האופי של יום האם.
היא מרכיבה משקפיים שחורים ולובשת מכנסי ברמודה שמגיעים עד לברכיים הלבנות והמעט עקומות שלה.
לפעמים אפשר לדעת מה אנשים עומדים לומר לפי תנוחת הגוף שלהם.
אמא שלה איבדה את אמא שלה – היא אומרת, פעמיים "אמא" – כשהיתה קטנה מאוד, ולכן היא תמיד סבלה ביום האם.
מבטה התועה של הקופאית נעוץ במבצעים של מחלקת הבשר, ובשלב הזה היא בטח לא רואה יותר מילים, אלא רק סימני קריאה ומספרים על מדפים.
מספרים וסימני קריאה, בכל הזוויות האפשריות, על שלטים ועל תגיות, ואור שנופל מהתקרה ומריח כמו אקונומיקה.
ובכל זאת, הגברת ממשיכה לדבר:
היא אומרת שפעם קראו לו "יום המשפחה", וזה נראה לה עדיף.
אתה מניח את השמנת על הפס:
קרטון היין לא שם.
הוא עולה עשירית מכל בקבוק יין שאתה עומד לקנות.
בזמן שאתה משלם אתה מביט החוצה מבוהל, לוודא שהכלב עדיין שם.
אתה חוזר לדירה מהר, בלי להניע את הזרועות כמעט, כאילו השמנת עשויה להתקלקל מיד אם תטלטל אותה בחוץ.
כולם יושבים לשולחן.
אתה נותן נשיקה לאחותך, לוחץ יד לגוסטאבו, נותן נשיקה לכל אחת מבנותיו ועוד אחת לבן הצעיר.
אתה נדהם לראות שהוא לובש חולצה שלך.
אתה לא אומר שום דבר.
אבל היא דווקא כן מציינת את זה, כאילו זה מחבר ביניכם.
הוא נראה בן שש עשרה או שבע עשרה והוא אחד מהנערים האלה שסיימו לגדול בגיל מוקדם.
הוא גבוה, רזה, השיער שלו קצת ארוך ואי אפשר לדעת אם הוא מתגלח או שעוד לא גדל לו זקן.
בשולחן הוא בקושי פוצה פה.
אתה תוהה אם יש לכם משהו במשותף חוץ מהחולצה.
הוא בטח משתמש בעוד הרבה דברים ששייכים לך.
אתה אומר לה שהיא היתה צריכה לשאול אותך קודם.
היא נועצת בך מבט נוקב ומיד משבחת אותך באופן מופרז, אבסורדי כמעט, ובמקום להיות מובך, אתה מתרגז.
אתה לא אומר כלום והיא בכל זאת מנסה לנשק אותך לפני כולם.
אתה מתרחק והיא בקושי משפשפת את הלחי שלך.
אתה מושך את ידך ממנה.
אתה לא יכול אחרת:
משהו במגע הגופני ביניכם הלך לאיבוד ברגע מסויים.
ונוסף לכך היא חיה עם גבר אחר.
לא שזה מפריע לך, להפך:
גוסטאבו, חוץ מההערה הראשונה שלו (אז אתה מצייר?), מיד מצא חן בעיניך.
ואחרי שתי כוסות יין אתה מגלה שוב את שכבת האהדה הכנה שמאז ומעולם הקלה את המגע שלך עם הזולת.
אתה אוהב איך שהוא מתייחס אליה, איך שהוא מדבר אליה ואת הבדיחות שהוא מספר כדי לשפר לה את מצב הרוח אחרי ההערות שהערת.
וגם את האנקדוטה שהוא מספר:
לפני שבוע הוא נסע לבית שלו בכפר והכביש היה חסום.
בעיקר מוצא חן בעיניך האופן שבו הוא מספר, הנימה.
בשלב הזה ימצא חן בעיניך כל מה שלא יאמר על התקרית.
מתברר שלפניו בכביש היה אוטובוס, הוא אומר, ובו להקה שהיתה אמורה לנגן באותו ערב בעיר במחוז אחר.
הם עמדו לאחר ומהאוטובוס ירדו כמה מוזיקאים ועוד כמה שלא נראו כמו מוזיקאים וגם אני יצאתי מהמכונית לבדוק מה קורה, וכעבור זמן קצר שניים מהלהקה התחילו לנגן על התופים של המפגינים וכולם שרו וקראו קריאות מחאה.
היו שם רק ילדים, נערים ונשים, הוא אומר, בכל הגילים, בני שלושים ויותר.
הם העמידו חמישה זוגות אופניים הפוכים, המושב על האספלט, וחסמו את הכביש.
משני הצדדים, לאורך שני קילומטר, השתרעה שורה של מכוניות ומשאיות.
אחר כך המוזיקאים הצטלמו עם הדגל של המפגינים בחיוכים רחבים.
שיראו את הסמל של הארגון, צעקה אישה אחת.
ומישהו אחר אמר:
הכול טוב ויפה, אבל המחסום לא זז מטר.
הם באו מעיירה שלושה קילומטר משם והם מוחים נגד הקמת מפעל כלשהו באזור.
המוזיקאים היו חייבים להמשיך בדרך, אחרת לא יגיעו בזמן, והמפיק ניגש למפגינים והפציר בהם שיבינו אותם, שהם תומכים במאבק, שהם תומכים בכל המאבקים.
למעשה, את הז'קט שהוא לובש, ז'קט בצבע ירוק צבאי דהוי, הוא קיבל במתנה מ"הכלב", ועל פניו של גוסטאבו הצטיירה הבעה שנועדה להדגיש עד כמה מגוחכת האמירה הזאת.
הם תומכים במאבק, חזר ואמר המפיק, והציע למפגינים לקרוא את העצומה שלהם בהופעה.
אחר כך נתן להם במתנה עותקים מהאלבום הראשון של הלהקה, וגם כמה מהשני.
גם הבנות שלו יושבות לשולחן.
אתה יודע שלאחת קוראים דֶלפְינַה ולשנייה בֶּלֵן, אבל אתה לא זוכר מי היא מי.
אמרו לך כשהציגו ביניכם – אתה בהית בזו עם המגבת – אבל לא הגית את השם שלהן בקול רם ודעתך הוסחה.
על מפת השולחן נוצרים עוד ועוד כתמים.
שתיהן בלונדיניות.
אחת בת עשרים ושש, השנייה בת עשרים ושלוש.
אחת אומרת משהו על מוזיקאים, משהו בסגנון "כל הנשים אוהבות מוזיקאים, אבל בסוף מתחתנות עם מי שיש לו כסף".
זה היה יכול להיות גרוע יותר:
היא יכלה לומר "ציירים" או "אמנים", באופן כללי.
גוסטאבו עונה לה:
רק אלה שאין להן שכל.
הוא אומר לה את זה בכוונה טובה, כאילו הוא עדיין מנסה לחנך אותה.
הקטנה נראית מבוגרת יותר, סיפרה לך אמא שלך בטלפון, בנימה ממזרית.
הניסיון שלה ליצור ביניכם שותפות קצת מרגיז אותך.
מצד שני, אם היית גר שם איתם, באמת היית יכול לפגוש אותה לילה אחד במטבח, לבושה בכותונת לילה, יושבת על הדלפק, רגליה הלבנות מתוחות קדימה, התחתונים בצבע בורדו מופשלים, אור בוקע מהמקרר הפתוח והספרות הירוקות של שעון המיקרוגל משתקפות בזגוגית החלון.
ואז מספרים לך שהחליפו לכלב את השם ועכשיו קוראים לו אליוט, כי הם "יותר אוהבים את השם".
אין לך שום בעיה עם טי אס אליוט, אליוט נס, בילי אליוט, אליוט סמית', אליוט מרפי, מיסי אליוט, אבל שם של כלב לא משנים, ופתאום אתה מתחיל לקרוא לו בקול רם יותר ויותר, "לאקייי!… לאקייי!".
אתה משתתק כי כולם מסתכלים עליך, חוץ מאחותך.
בלן ודלפינה עושות פרצופים ואתה מבחין בקווי הדמיון ביניהן, אפילו שאתה לא יודע מי היא מי.
לרגע אתה חושב שמשפחה היא דבר מדבק.
אחר כך אתה מבין שאחותך קרובה יותר אליהן מאשר אליך, ומרגיש שבמובן מסויים כשלת בתור אח גדול.
אבל עכשיו מאוחר מדי.
לרגע עולה בדעתך המחשבה שהיחסים שלך איתה הם כמו הצמח שהשאירו הבעלים הקודמים במרפסת הדירה שלך, הצמח שאתה לא משקה, אפילו לא בקיץ, ואף על פי כן הוא עדיין חי, ולפעמים אפילו פורח.
בפעם היחידה ששוב משאירים אתכם לבד, אתה לא מצליח לתת לה את המתנה, אתה לא מבין מה קורה.
אתה מרגיש כאילו האריזה קרועה או המוצר פגום, וקודם, בדמיון שלך, הכול יצא מושלם.
אתה מתחיל להשתעל ולהתעטש וגוסטאבו מציץ בדלת לראות מה קורה.
הוא שואל אותך אם אתה בסדר והיא מנגבת לך את הפנים בסמרטוט לח ואחר כך במפית נייר.
היא אומרת לך שאתה צריך להפסיק לעשן, שזה מזיק לך.
זהו, אתה רוצה ללכת.
היא אומרת "בבקשה".
אתה חושב שהיא עומדת להגיד משהו נוסף, לבקש ממך משהו, אבל לא, היא רק אומרת שוב "בבקשה" ואז מביטה בך בשתיקה.
יורד מבול וגוסטאבו מציע להסיע אותך.
אם תסרב, זה יהרוס הכול, אתה יודע את זה, ולאמיתו של דבר, היום עבר דווקא די בסדר.
מכרסמת בך חרטה מעוותת שהיית רוצה לשלוט בה:
בכל פעם שאתה הולך אתה מרגיש שהיית צריך להישאר, ובכל פעם שאתה נשאר, אתה מרגיש שהיית צריך ללכת קודם.
חוץ מהקול העמום של תנועת המגבים על השמשה הקדמית, במכונית שורר שקט מוחלט.
בזמן שהוא עוצר ברמזור, גוסטאבו מבחין בשקית שאתה מחזיק ושואל אותך מה יש בה.
אתה אומר שזו מתנה שקיבלת ואתה לא אוהב.
ומזל שהוא מזכיר לך, כי שכחת שהתכוונת להחליף אותה, וזה עכשיו או לעולם לא.
הוא אומר שבימי ראשון בדרך כלל לא מקבלים החלפות והחזרות, אבל אתה רק רוצה לצאת מהמכונית, אתה מקווה שהוא לא ייעלב ואומר לו שאתה בכל זאת רוצה לנסות, עכשיו שהגשם פסק, ושיוריד אותך בשדרה.
לפני שאתה יורד אתה לוחץ לו יד ונותן לו נשיקה בלחי.
בתחנת דלק בפינה יש תור של מכוניות.
אנשים מנפחים צמיגים וממלאים מכל לפני שהם שבים ומסתגרים בבית עד יום שני בבוקר.
בימי ראשון אחר הצהריים אתה עדיין חש באוויר את אותו מין עצב בלתי מחיק, של החזרה למחרת לבית הספר, ובמיוחד היום, שבילית זמן רב עם אנשים ולא היה לך רגע לחשוב.
אתה מתכנן לסדר קצת את הבית ולחסל בקבוק יין שצריך לחסל, ועל זה אתה חושב כשאתה נכנס לבניין שלך ופוגש את השכנה מקומה שש, יושבת על הכיסא שהשוער יושב בו כשאין לו מה לעשות.
מהרגע שיצאת מהמכונית אתה מכונס בעצמך, כך שאתה חולף על פניה בלי לומר מילה.
היא גרה בבניין עוד לפני שהגעת, יש לה שני ילדים, בן ובת, שניהם בני שש או שבע, והם תמיד צועקים כשהם יורדים במעלית.
היא ברזילאית, אבל בעלה לשעבר ארגנטינאי, החלפת איתו פעם כמה מילים בזמן שחיכה לילדים שלו למטה.
לפי הבעת הפנים שלה, היא מחכה עכשיו שהוא יחזיר אותם.
אבא שלך תמיד הגיע באיחור כשהיה צריך לבוא לאסוף אתכם:
שעה, שעתיים.
המפתחות נופלים לך מהיד והיא מסתובבת.
היא מביטה בך ושותקת, מבוהלת מעט.
אתה אומר "היי" ולוחץ על כפתור המעלית.
אבל המעלית לא זזה, מישהו בטח לא סגר את הדלת כמו שצריך, אתה אומר.
אתה מציץ בחרך ואומר:
"מישהו בטח פורק קומה שלמה של קניות מהסופר".
אבל היא לא עונה וממשיכה להביט החוצה.
פתאום היא נשענת לעברך ואומרת, כאילו היא משלימה משפט שחשבה או אמרה לפני שנכנסת, שלמרבה המזל הילדים הלכו לישון אצל בעלה לשעבר, הגדול מתנהג באופן בלתי נסבל, בבוקר הוא הכה אותה.
יש משהו בכעס על הבן שלה ובתשישות שניכרת בקולה ובפניה שגורם לך לבחון אותה מכף רגל ועד ראש ולהבחין בפעם הראשונה בגופה, מבעד לגרבונים ולחולצת הטריקו.
אתה אומר לה שסבתא שלך, "אמא של אמא שלך", היתה אומרת ש"אין דבר גרוע יותר מלהרביץ לאמא".
היא צוחקת.
עולה בדעתך שאתה יכול לפתות אותה אם תאמץ ארשת של רוך ומרץ נעורים.
אתה בטוח שזאת הגישה הנכונה, אבל אתה לא יודע מה להגיד ואתה מתחיל לטלטל את השקית מצד לצד.
אתה נבהל כשדלת המתכת נפתחת מאחוריך:
אלה הקשישים מקומה חמש ותמיד לוקח להם כמה דקות לצאת מהבניין.
אתם עולים יחד במעלית ורק כשאתם עוברים את הקומה הרביעית אתה פוצה פה.
"אז השאירו אותך לבד היום…".
בכל פעם שנכנסת לדירה אחרת בבניין, זהה אך שונה מהדירה שלך, זה עורר בך תחושה מוזרה.
אולי אתה קצת חושש להציץ לעבר החדר של הילדים ולראות מיטות לא מוצעות, בגדים על הרצפה וזרוע שחורה של בובת צעצוע.
"כן, הם יחזרו מבית ספר רק מחר אחר הצהריים," היא אומרת ופותחת את הדלת.
היא יוצאת מהמעלית, עומדת במסדרון ומסתכלת עליך.
הכותונת שקנית לאמא שלך תשב עליה יפה, אולי קצת צמודה או קצת קצרה מדי.
היית רוצה לומר משהו על הערב הזה, על ערבי יום ראשון, שעדיף לבלות אותם עם מישהו מאשר לבד, היית רוצה לומר לה שיש לך בקבוק יין כמעט מלא שצריך לחסל, אבל אתה שותק והיא אומרת, אפילו שרק שש בערב, "חלומות פז", וסוגרת את דלת המעלית.
הסלון שלך ריק ומבולגן, האורות דולקים.
על השולחן יש שלושה ספרים פתוחים, מאפרה מלאה בדלים, תמונות בכל מקום, טלפון נייד ושאריות של יין מחמיץ.
על כיסא אחד חולצה מקומטת ועל השני שקיק תה יבש עם טביעות אצבע של יד רועדת.
ברחוב לא נושבת רוח, אין מכוניות, אין רעשים, רק כמה פנסים מהבהבים בדפוס לא מוגדר.
מהקומה השביעית, האזור הזה בעיר נראה כמו דגם אדריכלי בלילה שאחרי ההשקה הרשמית.
על דופן האמבטיה יש שמפו, סבון, ספר שקצוותיו מרופטים, משחת שיניים לבעלי חניכיים רגישות, ספל קפה ומברשת שיניים.
יש אבנית בין המרצפות ועובש בקצוות של הווילונות.
קר עכשיו ואתה לא מצליח לסגור את החלון עד הסוף.
אתה יושב באמבטיה, עטוף באדים ובמים חמים בפעם השנייה היום.
היית יכול להעביר שם ימים שלמים, פותח מדי פעם את ברז המים החמים ברגל אחת ובשנייה מרים מעט את הפקק, כדי לשמר את התחושה שאתה טובל במי שפיר.
יכול להיות נחמד אם ירד גשם, אתה חושב.
מיד אחר כך, כאילו איזה כוח רחום מגשים את משאלתך, אתה רואה הבזק של ברק וכמה טיפות גשם נוחתות על הזגוגית העמומה.
אתה חושב על הברזילאית, זה לא אמור להיות קשה כל כך, כדאי שתחשוב על משהו לומר לפעם הבאה שתיתקל בה.
אולי אתה יכול להיכנס לדירה שלה כשהילדים לא שם באמתלה שבאת לוודא שהלחות מחדר האמבטיה שלך לא מחלחלת לתקרה שלה.
בינתיים, אתה יכול אולי להזמין מישהי לקולנוע.
אבל אין לך מושג מה מציג.
אפילו לא שם של סרט, או של שחקן.
הדבר היפה ביותר בעיר סִיַאמָאנְיָה, – שם לדעת המלומדים המקומיים נגזר מצירוף המילים Ciudad magna1 – הדבר הראשון שהיו מראים בעיר למבקר הזר היה המועדון.
הדבר היפה ביותר במועדון היה הגן, והדבר היפה ביותר בגן היה הבריכה שבמרכזו – מוקפת עצים שלווים, שלא זעו ולא נעו אף במשב הרוח, והוסיפו להתבונן בבבואתם שבמים השוקטים.
בעיני המשוררים בני סיאמאניה שפקדו את המועדון לא היה שי יקר יותר מן הישיבה בערבי הסתיו הרוגעים מול הבריכה והבדולח הקשיח של פניה, שעלוות העצים הנשקפת בו הסמיקה זה מכבר בבבואת הכחול הצלול של הרקיע.
היה כדאי לחיות בסיאמאניה, ולוּ רק כדי לזכות בעונג כזה.
דבר אחד ויחיד טרד את אורח-החיים השאנן הזה.
היו אלה היתושים, שבקיץ ואף בסתיו, הפריעו לחברי המועדון של סיאמאניה.
במשך התקופה הזאת של השנה לא היתה בררה אלא להגיף את חלונותיו של חדר הקריאה.
מי שיצאו לגן הנפלא נאלצו להצטייד במניפה, ולא כדי להשיב בה רוח, אלא כדי לגרש בה יתושים.
עלתה הצעה לצייד בכִילה כל שולחן כתיבה בחדר הקריאה, כך יוכלו הקוראים להוסיף לקרוא בכעין כלוב עשוי מלמלה.
לבסוף הגה מישהו את תרופת הפלאים – איכלוּס הבריכה בצפרדעים.
– אין כמו הצפרדעים, אמר, כדי לחסל את היתושים.
אלה מטילים את ביציהם בבריכה, במים העומדים, שם הם נולדים, גדלים ומגדלים את צאצאיהם.
הצפרדעים ניזונות מהיתושים הצעירים, וכך הן מחסלות את המפגע הזה.
יש מקומות שבהם מחזיקים לשם כך זיקיות, ואל תשלו את עצמכם:
כדי להילחם בקדחת, במלריה, המקננת בשלוליות, בבריכות ובמים הרדודים שבנהרות עדיף לאכלס אותם בצפרדעים, שיאכלו את יתושי האֲנוֹפֶלֶס, נושאי המלריה, במקום לשתול עצי איקליפטוס, פתרון שכמוהו כציד היתושים ברשת!
וכך התרבו להן הצפרדעים בבריכה היפה של הגן היפה של המועדון היפה של העיר היפה סיאמאניה, למרבה השמחה והעונג של המשוררים ודומיהם.
כי זאת לדעת:
משוררי המועדון של סיאמאניה היו בַּטְרָכוֹפִילִים2, אוהבי צפרדעים.
כלומר, לא את טעמן אהבו, אלא את מראן בשעה שהן מקפצות או רובצות על גדת הבריכה או על מצוף משייט, וגם את קרקורן אהבו.
המשורר רב-ההשראה מכולם הכריז, שאת מיטב האודות, האלגיות והמדריגלים שלו חיבר לאור יום, למרגלות עץ זית ולקול ההמיה – כך הוא קרא לזה:
המיה – של הצרצרים המצרצרים, או לעת ליל, על שפת הבריכה של המועדון, לקול ההמיה – גם זאת, התברר, היתה ההמיה – של הצפרדעים המקרקרות.
ואכן כתב ספר, שנקרא "צרצורי יום וקרקורי ליל".
הוא-הוא שהמציא את המילה קרקור מן הפועל לקרקר, על משקל צפצוף וצרצור שמקורן בפעלים לצפצף ולצרצר.
אחריו החרו-החזיקו כל יפי הנפש שוחרי הטבע החולמני והרומנטי.
החולמניים היטיבו לחלום לקול קרקור הצפרדעים, ולכן היו בטרכופילים.
אולם נגד החולמניים התייצבו הישנוניים, כלומר אלה שהשתוקקו לישון ולא לחלום – אנשים מעשיים, שקרקור הצפרדעים הפריע להם הרבה יותר מזמזום היתושים ואפילו מעקיצותיהם.
כיוון שהיו אמונים על חשיבה מדעית ולא הוצגו לפניהם כל נתונים סטטיסטיים השוואתיים, לא נטו להשתכנע שהצפרדעים הן שמחסלות את היתושים.
אין זה מן הנמנע, אמרו, שיש סיבה אחרת להיעלמותם של היתושים מאז הופיעו הצפרדעים.
לפיכך, הצהירו הישנוניים, כלומר הנפשות המדעיות, שהם בַּטְרָכוֹפוֹבִּים.
על אלה נוספו השחמטאים, שגם אותם הטרידו הצפרדעים יותר מן היתושים, ולעומתם הקוראים, שאותם הטרידו הצפרדעים פחות מן היתושים.
השחמטאים היו אפוא בטרכופובים, ואילו הקוראים היו בטרכופילים.
– חוץ מזה, – נזעק אדון רֶסְטִיטוּטוֹ, מנהיג הבטרכופובים – קרקור הצפרדע הוא רעש המוני, כפרי וקרתני, שאינו נאה ויאה לעיר, לא כל שכן לעיר ממעלתה של סִיַאמָאנְיָה.
אילו הפריעו את שנתנו שאון החשמלית או שקשוק הרכבת, ניחא!
אבל צפרדעים?!… קולן הוא רעש כפרי!
כפרי ולא תרבותי!
הצפרדע היא חיה קרתנית!
– זו חיה מהודרת לתפארת!
– צרח אדון אֶרְמִינִיוֹ, משורר הקרקורים.
ציירי יפן, אף שאינם צפרדעים, לא פעם ולא פעמיים בחרו בצפרדע כדוגמנית.
והרי לך כאן אדון סֶפֶרִינוֹ, איש מדע מובהק, שלמרות זאת מחזיק במרפסת של חדר השינה שלו גיגית מלאה צפרדעים.
– הן משמשות אותי כברומטר, הודה והתוודה אדון סֶפֶרִינוֹ.
כיוון שאני עוסק במטאורולוגיה, הן שוכנות אצלי על סולם קטן שיוצא מהמים, וכך הן חוזות למעני את מזג-האוויר.
– אם זה כך… ניחא!
– אמר מר רסטיטוטו – אבל… מדי יום ביומו נתגלעו חילוקי-דעות כאלה בין בטרכופילים לבין בטרכופובים, וחילוקי-הדעות הידרדרו והיו לקטטות של ממש.
הבטרכופובים רדפו את הצפרדעים, ואילו הבטרכופילים התגייסו להגנתן.
בכל פעם שהצליחו הרודפים לצוד צפרדע והוציאו אותה להורג, היו הבטרכופילים, שהיוו את הרוב, חונטים אותה ומציבים אותה להלל ולתפארה באולם התצוגה.
עם רדת הלילה, כשהחלו הצפרדעים לקרקר, נשמעו מן העבר האחד הקריאות:
"שישתקו כבר!", ומן העבר האחר:
"שישירו עוד ועוד!", ואנשי שני המחנות אף החליפו מדי פעם מהלומות.
היו גם מי ששׂשׂוּ אלי קרב והצטרפו לַנִּצִּים, אף-על-פי שהמחלוקת עצמה לא עניינה אותם כהוא זה.
אחד מהם חיקה להפליא את קרקור הצפרדע, ולא החמיץ שום הזדמנות לשאת את קולו ברינה.
הבטרכופילים התמחו בהשמעת קרקורים.
ישיבות מועצת המועדון תכפו וסערו, ונושא השיחה בהן היה תמיד הבעיה הבטרכית.
היו ישיבות שהסתיימו בקריאות דוגמת:
"יחי המדע!
הבוז לאמנות!" ולעומתן אחרות שקראו בהן "תחי האמנות!
הבוז למדע!", שכן הגיעו הדברים לידי כך – צחוק הגורל של היגיון התשוקות!
– שהבטרכופיליוּת זוהתה עם התפיסה האמנותית, והבטרכופוביה עם התפיסה המדעית, כך ששתי התפיסות לא יכלו לעלות בקנה אחד.
באחת הישיבות קם לבסוף בורר ומיישב מחלוקות, ואמר:
– רבותיי חברי המועצה:
תמיד אפשר להתפייס.
לצפרדע יש ערך מדעי.
היא משמשת לניסויים בתחום הפיסיולוגיה.
הבה נביא מיקרוסקופים ומכשירים טכניים אחרים – נקריב מספר מוגדר של צפרדעים לטובת המדע, ובתמורה יוסיפו שאר הצפרדעים לקרקר כבנות-חורין.
– לעולם, לעולם, לעולם לא!
– זעק אדון ארמיניו, המשורר – להשפיל את הצפרדע ולראות בה רק כלי מחקר!
כאילו היתה חזרזיר ים או שפן ניסיונות!… לעולם לא!
צפרדעי מעבדה?
לא יעלה על הדעת!
ברגלי צפרדעים נאכיל אתכם לפני שנקבל הצעה שכזאת!
– במילים אחרות, – אמר אדון רסטיטוטו בלגלוג – תסכים לאכול צפרדעים, אבל תסרב להקריב אותן על מזבח המדע?
– בהחלט, – השיב לו הפייטן – הרבה יותר מכובד להיאכל מלשמש שפן ניסיונות בשירות המדע.
אני מעדיף שאוכלי-אדם יעשו ממני קציצות ויבלעו אותי שלם בִּמקום שאנתרופולוגים יקרעו אותי לגזרים כדי לעמוד על טיבי.
הבוז למדע!
– הבוז למדע!
– צעקו הבטרכופילים, וחלקם החלו לקרקר במקהלה.
תוצאות הבחירות למועצת המנהלים הוכרעו בדרך כלל על חודו של קול.
הוגשו כמובן מועמדות בטרכופילית וגם מועמדות בטרכופובית, ועל אלה נוספו נציג התומכים בפשרה ונציגי הצירופים השונים והמשונים שבין שתי העמדות.
אלה כאלה שקדו לגייס לשורותיהם תומכים ואוהדים בחוצות העיר, וסיאמאניה כולה נחלקה לשני מחנות גדולים.
לכל מחנה היו שני ביטאונים, האחד רציני והאחר סטירי.
הרציניים נקראו "הבטרכי" ו"האנטי-בטרכי", והסטיריים – "הצפרדע" ו"היתוש".
כל אימת שנתקלו הבטרכופילים בבטרכופובים, היו פוצים את פיותיהם ומשמיעים "קרו, קרו, קרו!", וחברי הקבוצה היריבה היו מחקים לעומתם זמזום יתושים:
"בזזזזז!", עד שהיתה פורצת תגרה.
לכל בטרכופיל היתה במרפסת ביתו גיגית מלאה צפרדעים.
הבטרכופובים, לעומת זאת, נהגו בהיגיון ולא גידלו במרפסותיהם יתושים.
סוף כל סוף הגיע מועד אותה ישיבה היסטורית, שבה מצאה המועצה פתרון למשבר.
יותר משלוש שעות ארכה הישיבה, ואדון ארמיניו, משורר הקרקורים מן הצד האחד, ואדון רסטיטוטו, מדען הסטטיסטיקות מן הצד האחר, לא נסוגו מעמדותיהם.
– בעיניי עדיף שלא תהיה בריכה כלל משתהיה בריכה בלי צפרדעים, – זעק לבסוף המשורר – עם צפרדעים או לא כלום!
איש לא הזדעזע לשמע הרעיון הנורא שהבריכה – שעליה היתה גאוות הגן, שעליו היתה גאוות המועדון, שעליו היתה גאוותה של סיאמאניה – תיעלם.
כל כך גדולות היו התרעומת ומפח-הנפש שהצטברו בנפשות הנוכחים.
– ואני – הצהיר אדון רסטיטוטו נחרצות – מעדיף שלא תהיה בריכה כלל משתהיה בריכה עם צפרדעים.
בלי צפרדעים או לא כלום!
אז קם אדון סוקרטס – הפילוסוף, שאולי לא הועיד את עצמו לפילוסופיה אלא כדי לתת תוקף לשמו ועד כה נזהר שלא לנקוט עמדה כלשהי, – ואמר כך:
– הגיעה השעה, רבותיי חברי המועצה, שתתערב בעניין הפילוסופיה, שהיא הסינתיזה של האמנות ושל המדע.
סוף כל סוף כולנו תמימי דעים בדבר אחד – בטרכופילים, בטרכופובים ונייטרלים.
עם צפרדעים או לא כלום!
– אמרו אלה.
בלי צפרדעים או לא כלום!
– השיבו האחרים.
לשתי הדילמות האלה, רבותיי, יש מכנה משותף אחד, והוא:
לא כלום!
כולנו תמימי דעים באשר ללא כלום שבברֵרות האלה.
זהו ניצחון הדיאלקטיקה.
נסלק אפוא את הבריכה!
והוא התיישב.
– לסלק אותה!
– קראו אחדים.
– לסלק אותה!
– השיבו האחרים לקריאותיהם.
כך סולקה מהגן היפה של המועדון היפה של העיר היפה סיאמאניה הבריכה שייפתה אותו.
אולם למן אותו יום מתהלכים חברי המועדון של סיאמאניה אבלים וחפויי ראש.
נדמה שהחיים נטשו את המועדון לאנחות:
גנו אינו אלא בית-עלמין של זיכרונות, והכול נאנחים בכל פעם שהם נזכרים בערגה בימים שנאבקו בחירוף נפש בטרכופילים ובטרכופובים אלה באלה.
אף שהבריכה אינה קיימת עוד, הטרדות היתושים עומדות בעינן.
אבל אין צל של ספק, שתיכון שם בריכה חדשה – השבח לאל!
– וגם את המאבקים הבטרכיים ישיבו על כנם.
*הסיפור לקוח מתוך:
"משנאה לרחמים", הוצאת עם עובד, 1999.
הדבר היפה ביותר בעיר סִיַאמָאנְיָה, – שם לדעת המלומדים המקומיים נגזר מצירוף המילים Ciudad magna1 – הדבר הראשון שהיו מראים בעיר למבקר הזר היה המועדון.
הדבר היפה ביותר במועדון היה הגן, והדבר היפה ביותר בגן היה הבריכה שבמרכזו – מוקפת עצים שלווים, שלא זעו ולא נעו אף במשב הרוח, והוסיפו להתבונן בבבואתם שבמים השוקטים.
בעיני המשוררים בני סיאמאניה שפקדו את המועדון לא היה שי יקר יותר מן הישיבה בערבי הסתיו הרוגעים מול הבריכה והבדולח הקשיח של פניה, שעלוות העצים הנשקפת בו הסמיקה זה מכבר בבבואת הכחול הצלול של הרקיע.
היה כדאי לחיות בסיאמאניה, ולוּ רק כדי לזכות בעונג כזה.
דבר אחד ויחיד טרד את אורח-החיים השאנן הזה.
היו אלה היתושים, שבקיץ ואף בסתיו, הפריעו לחברי המועדון של סיאמאניה.
במשך התקופה הזאת של השנה לא היתה בררה אלא להגיף את חלונותיו של חדר הקריאה.
מי שיצאו לגן הנפלא נאלצו להצטייד במניפה, ולא כדי להשיב בה רוח, אלא כדי לגרש בה יתושים.
עלתה הצעה לצייד בכִילה כל שולחן כתיבה בחדר הקריאה, כך יוכלו הקוראים להוסיף לקרוא בכעין כלוב עשוי מלמלה.
לבסוף הגה מישהו את תרופת הפלאים – איכלוּס הבריכה בצפרדעים.
– אין כמו הצפרדעים, אמר, כדי לחסל את היתושים.
אלה מטילים את ביציהם בבריכה, במים העומדים, שם הם נולדים, גדלים ומגדלים את צאצאיהם.
הצפרדעים ניזונות מהיתושים הצעירים, וכך הן מחסלות את המפגע הזה.
יש מקומות שבהם מחזיקים לשם כך זיקיות, ואל תשלו את עצמכם:
כדי להילחם בקדחת, במלריה, המקננת בשלוליות, בבריכות ובמים הרדודים שבנהרות עדיף לאכלס אותם בצפרדעים, שיאכלו את יתושי האֲנוֹפֶלֶס, נושאי המלריה, במקום לשתול עצי איקליפטוס, פתרון שכמוהו כציד היתושים ברשת!
וכך התרבו להן הצפרדעים בבריכה היפה של הגן היפה של המועדון היפה של העיר היפה סיאמאניה, למרבה השמחה והעונג של המשוררים ודומיהם.
כי זאת לדעת:
משוררי המועדון של סיאמאניה היו בַּטְרָכוֹפִילִים2, אוהבי צפרדעים.
כלומר, לא את טעמן אהבו, אלא את מראן בשעה שהן מקפצות או רובצות על גדת הבריכה או על מצוף משייט, וגם את קרקורן אהבו.
המשורר רב-ההשראה מכולם הכריז, שאת מיטב האודות, האלגיות והמדריגלים שלו חיבר לאור יום, למרגלות עץ זית ולקול ההמיה – כך הוא קרא לזה:
המיה – של הצרצרים המצרצרים, או לעת ליל, על שפת הבריכה של המועדון, לקול ההמיה – גם זאת, התברר, היתה ההמיה – של הצפרדעים המקרקרות.
ואכן כתב ספר, שנקרא "צרצורי יום וקרקורי ליל".
הוא-הוא שהמציא את המילה קרקור מן הפועל לקרקר, על משקל צפצוף וצרצור שמקורן בפעלים לצפצף ולצרצר.
אחריו החרו-החזיקו כל יפי הנפש שוחרי הטבע החולמני והרומנטי.
החולמניים היטיבו לחלום לקול קרקור הצפרדעים, ולכן היו בטרכופילים.
אולם נגד החולמניים התייצבו הישנוניים, כלומר אלה שהשתוקקו לישון ולא לחלום – אנשים מעשיים, שקרקור הצפרדעים הפריע להם הרבה יותר מזמזום היתושים ואפילו מעקיצותיהם.
כיוון שהיו אמונים על חשיבה מדעית ולא הוצגו לפניהם כל נתונים סטטיסטיים השוואתיים, לא נטו להשתכנע שהצפרדעים הן שמחסלות את היתושים.
אין זה מן הנמנע, אמרו, שיש סיבה אחרת להיעלמותם של היתושים מאז הופיעו הצפרדעים.
לפיכך, הצהירו הישנוניים, כלומר הנפשות המדעיות, שהם בַּטְרָכוֹפוֹבִּים.
על אלה נוספו השחמטאים, שגם אותם הטרידו הצפרדעים יותר מן היתושים, ולעומתם הקוראים, שאותם הטרידו הצפרדעים פחות מן היתושים.
השחמטאים היו אפוא בטרכופובים, ואילו הקוראים היו בטרכופילים.
– חוץ מזה, – נזעק אדון רֶסְטִיטוּטוֹ, מנהיג הבטרכופובים – קרקור הצפרדע הוא רעש המוני, כפרי וקרתני, שאינו נאה ויאה לעיר, לא כל שכן לעיר ממעלתה של סִיַאמָאנְיָה.
אילו הפריעו את שנתנו שאון החשמלית או שקשוק הרכבת, ניחא!
אבל צפרדעים?!… קולן הוא רעש כפרי!
כפרי ולא תרבותי!
הצפרדע היא חיה קרתנית!
– זו חיה מהודרת לתפארת!
– צרח אדון אֶרְמִינִיוֹ, משורר הקרקורים.
ציירי יפן, אף שאינם צפרדעים, לא פעם ולא פעמיים בחרו בצפרדע כדוגמנית.
והרי לך כאן אדון סֶפֶרִינוֹ, איש מדע מובהק, שלמרות זאת מחזיק במרפסת של חדר השינה שלו גיגית מלאה צפרדעים.
– הן משמשות אותי כברומטר, הודה והתוודה אדון סֶפֶרִינוֹ.
כיוון שאני עוסק במטאורולוגיה, הן שוכנות אצלי על סולם קטן שיוצא מהמים, וכך הן חוזות למעני את מזג-האוויר.
– אם זה כך… ניחא!
– אמר מר רסטיטוטו – אבל… מדי יום ביומו נתגלעו חילוקי-דעות כאלה בין בטרכופילים לבין בטרכופובים, וחילוקי-הדעות הידרדרו והיו לקטטות של ממש.
הבטרכופובים רדפו את הצפרדעים, ואילו הבטרכופילים התגייסו להגנתן.
בכל פעם שהצליחו הרודפים לצוד צפרדע והוציאו אותה להורג, היו הבטרכופילים, שהיוו את הרוב, חונטים אותה ומציבים אותה להלל ולתפארה באולם התצוגה.
עם רדת הלילה, כשהחלו הצפרדעים לקרקר, נשמעו מן העבר האחד הקריאות:
"שישתקו כבר!", ומן העבר האחר:
"שישירו עוד ועוד!", ואנשי שני המחנות אף החליפו מדי פעם מהלומות.
היו גם מי ששׂשׂוּ אלי קרב והצטרפו לַנִּצִּים, אף-על-פי שהמחלוקת עצמה לא עניינה אותם כהוא זה.
אחד מהם חיקה להפליא את קרקור הצפרדע, ולא החמיץ שום הזדמנות לשאת את קולו ברינה.
הבטרכופילים התמחו בהשמעת קרקורים.
ישיבות מועצת המועדון תכפו וסערו, ונושא השיחה בהן היה תמיד הבעיה הבטרכית.
היו ישיבות שהסתיימו בקריאות דוגמת:
"יחי המדע!
הבוז לאמנות!" ולעומתן אחרות שקראו בהן "תחי האמנות!
הבוז למדע!", שכן הגיעו הדברים לידי כך – צחוק הגורל של היגיון התשוקות!
– שהבטרכופיליוּת זוהתה עם התפיסה האמנותית, והבטרכופוביה עם התפיסה המדעית, כך ששתי התפיסות לא יכלו לעלות בקנה אחד.
באחת הישיבות קם לבסוף בורר ומיישב מחלוקות, ואמר:
– רבותיי חברי המועצה:
תמיד אפשר להתפייס.
לצפרדע יש ערך מדעי.
היא משמשת לניסויים בתחום הפיסיולוגיה.
הבה נביא מיקרוסקופים ומכשירים טכניים אחרים – נקריב מספר מוגדר של צפרדעים לטובת המדע, ובתמורה יוסיפו שאר הצפרדעים לקרקר כבנות-חורין.
– לעולם, לעולם, לעולם לא!
– זעק אדון ארמיניו, המשורר – להשפיל את הצפרדע ולראות בה רק כלי מחקר!
כאילו היתה חזרזיר ים או שפן ניסיונות!… לעולם לא!
צפרדעי מעבדה?
לא יעלה על הדעת!
ברגלי צפרדעים נאכיל אתכם לפני שנקבל הצעה שכזאת!
– במילים אחרות, – אמר אדון רסטיטוטו בלגלוג – תסכים לאכול צפרדעים, אבל תסרב להקריב אותן על מזבח המדע?
– בהחלט, – השיב לו הפייטן – הרבה יותר מכובד להיאכל מלשמש שפן ניסיונות בשירות המדע.
אני מעדיף שאוכלי-אדם יעשו ממני קציצות ויבלעו אותי שלם בִּמקום שאנתרופולוגים יקרעו אותי לגזרים כדי לעמוד על טיבי.
הבוז למדע!
– הבוז למדע!
– צעקו הבטרכופילים, וחלקם החלו לקרקר במקהלה.
תוצאות הבחירות למועצת המנהלים הוכרעו בדרך כלל על חודו של קול.
הוגשו כמובן מועמדות בטרכופילית וגם מועמדות בטרכופובית, ועל אלה נוספו נציג התומכים בפשרה ונציגי הצירופים השונים והמשונים שבין שתי העמדות.
אלה כאלה שקדו לגייס לשורותיהם תומכים ואוהדים בחוצות העיר, וסיאמאניה כולה נחלקה לשני מחנות גדולים.
לכל מחנה היו שני ביטאונים, האחד רציני והאחר סטירי.
הרציניים נקראו "הבטרכי" ו"האנטי-בטרכי", והסטיריים – "הצפרדע" ו"היתוש".
כל אימת שנתקלו הבטרכופילים בבטרכופובים, היו פוצים את פיותיהם ומשמיעים "קרו, קרו, קרו!", וחברי הקבוצה היריבה היו מחקים לעומתם זמזום יתושים:
"בזזזזז!", עד שהיתה פורצת תגרה.
לכל בטרכופיל היתה במרפסת ביתו גיגית מלאה צפרדעים.
הבטרכופובים, לעומת זאת, נהגו בהיגיון ולא גידלו במרפסותיהם יתושים.
סוף כל סוף הגיע מועד אותה ישיבה היסטורית, שבה מצאה המועצה פתרון למשבר.
יותר משלוש שעות ארכה הישיבה, ואדון ארמיניו, משורר הקרקורים מן הצד האחד, ואדון רסטיטוטו, מדען הסטטיסטיקות מן הצד האחר, לא נסוגו מעמדותיהם.
– בעיניי עדיף שלא תהיה בריכה כלל משתהיה בריכה בלי צפרדעים, – זעק לבסוף המשורר – עם צפרדעים או לא כלום!
איש לא הזדעזע לשמע הרעיון הנורא שהבריכה – שעליה היתה גאוות הגן, שעליו היתה גאוות המועדון, שעליו היתה גאוותה של סיאמאניה – תיעלם.
כל כך גדולות היו התרעומת ומפח-הנפש שהצטברו בנפשות הנוכחים.
– ואני – הצהיר אדון רסטיטוטו נחרצות – מעדיף שלא תהיה בריכה כלל משתהיה בריכה עם צפרדעים.
בלי צפרדעים או לא כלום!
אז קם אדון סוקרטס – הפילוסוף, שאולי לא הועיד את עצמו לפילוסופיה אלא כדי לתת תוקף לשמו ועד כה נזהר שלא לנקוט עמדה כלשהי, – ואמר כך:
– הגיעה השעה, רבותיי חברי המועצה, שתתערב בעניין הפילוסופיה, שהיא הסינתיזה של האמנות ושל המדע.
סוף כל סוף כולנו תמימי דעים בדבר אחד – בטרכופילים, בטרכופובים ונייטרלים.
עם צפרדעים או לא כלום!
– אמרו אלה.
בלי צפרדעים או לא כלום!
– השיבו האחרים.
לשתי הדילמות האלה, רבותיי, יש מכנה משותף אחד, והוא:
לא כלום!
כולנו תמימי דעים באשר ללא כלום שבברֵרות האלה.
זהו ניצחון הדיאלקטיקה.
נסלק אפוא את הבריכה!
והוא התיישב.
– לסלק אותה!
– קראו אחדים.
– לסלק אותה!
– השיבו האחרים לקריאותיהם.
כך סולקה מהגן היפה של המועדון היפה של העיר היפה סיאמאניה הבריכה שייפתה אותו.
אולם למן אותו יום מתהלכים חברי המועדון של סיאמאניה אבלים וחפויי ראש.
נדמה שהחיים נטשו את המועדון לאנחות:
גנו אינו אלא בית-עלמין של זיכרונות, והכול נאנחים בכל פעם שהם נזכרים בערגה בימים שנאבקו בחירוף נפש בטרכופילים ובטרכופובים אלה באלה.
אף שהבריכה אינה קיימת עוד, הטרדות היתושים עומדות בעינן.
אבל אין צל של ספק, שתיכון שם בריכה חדשה – השבח לאל!
– וגם את המאבקים הבטרכיים ישיבו על כנם.
*הסיפור לקוח מתוך:
"משנאה לרחמים", הוצאת עם עובד, 1999.
בגיל ההוא הייתי רק ילד ולילדים בדרך כלל אין דעות קדומות, אם כי רובם לא ממש מבינים למה הם יושבים ליד שולחן עץ ולצדם ילקוט מלא מחברות ועטים, מקשיבים לדברים של אדם זר שהוא לא אבא ולא אמא שלהם.
ואפילו שהם לא יודעים למה הם חייבים ללכת לבית ספר ללמוד, הם עושים את זה בלי לחוש שנאה, בלי לנטור טינה לאף אחד, ורק מוחים מדי פעם בצווחות משולהבות או בצרחות זועמות שהולכות ודועכות ככל שהימים חולפים.
רוב הזמן הקשבנו בשתיקה לאיש עם שיער משוח בג'ל ועניבה רפויה שדיבר אלינו ברוך והסתובב בין השולחנות בזמן שאנחנו, הילדים, עקבנו אחריו במבט משתומם.
אף פעם לא התרגלנו עד הסוף לסגנון המוגזם שלו, אפילו שכבר למדנו אצלו כמה שנים בבית ספר השכונתי הצנוע.
לאמיתו של דבר, היינו טיפשים, כי עכשיו, כעבור כל כך הרבה שנים, קשה לי להאמין שלא עלה על דעתנו להתנגד לכל מה שהמורה הורה לנו לעשות.
יום אחד הוא החליט שכדי לחגוג את יום האם, כל תלמיד יצטרך להשיג צמר ומסרגה ולסרוג כובע צמר לחמם את ראשן של האימהות.
אני ידעתי שאבא שלי לא יסכים לזה, שהוא לא יוכל לראות את הילד שלו סורג את השטות הזאת בלי לחשוב שאני נעשה מתרומם.
אז ביקשתי, כמו תמיד, את התמיכה של אמא שלי, והיא שיתפה פעולה, כמובן.
היא קנתה שלוש פקעות של צמר צהוב חרדל, מנגנון מפלסטיק כתחליף למסרגה וגליל של חוט לבן.
את הערבים שבהם בעטתי כדורים לקיר מתקלף בסמטה ליד הבית ואז התיישבתי על הכדור להביט במכוניות החולפות בזמן שניסיתי לחשוב על סיבה משכנעת לכך שהאיסור ללכת לפארק לשחק עם ילדים אחרים מוצדק, את הערבים האלה החלפתי בישיבה בחדר שלי ובסריגת כובע צמר לאמא.
ואני לא מתלונן, אבל הייתי מעדיף לא להיאלץ להסתתר, הרי בסופו של דבר זאת היתה רק מחווה נדושה של המורה, ואבא שלי בעצמו שלח אותי לבית ספר הזה, לא?
אני עדיין זוכר איך הוא הניף את אגרופו הקמוץ באוויר והכריז שהוא הולך להרוג את המורה המזדיין הזה שמשחית את הבן שלו וגורם לו לסרוג כמו ילדה קטנה.
"בשביל זה אני נוהג בחשמלית עשר שעות ביום?".
אבל אמא שלי הגנה עלי, לא כמו שרציתי – במרץ ובנימוקים שיגרמו לו להבין שזה לא כזה עניין – אלא בהיסוס, כי גם היא פחדה מהזרועות החסונות והמבט השפל של הגבר הזה, שאיים עלינו בצעקות והראה לנו את נחת זרועו רק כדי להוכיח שהוא יכול להרוג אותנו מתי שהוא רוצה.
הטעות שלי היתה לספר את זה לאח שלי ולבקש ממנו שלא יגיד כלום לאבא, שבאותו חודש נבחר להתמודד לתפקיד באיגוד לתחבורה חשמלית.
זאת היתה טעות חמורה משום שאח שלי, פחדן פי כמה מאמא וממני, החליט שזה רעיון טוב ללכת עם הצד החזק, אפילו אם זה אומר להסגיר אותנו;
וזה מה שהוא עשה, ביום שבו אבא שלי כיסה את כל הבית בעלונים שהופיע בהם השם שלו בקטן, אחרי המזכיר הכללי והגזבר;
הוא הדביק את העלונים על כל הדלתות בבית, משני הצדדים, על הקירות, על המקרר וגם על החלונות, כדי שהעוברים והשבים יראו שהמשפחה מתקדמת, שאבא שלי לא מתכוון להיות נהג כל החיים שלו ושהגיע הזמן שיתחילו לכבד אותנו – בני משפחת פדנלי.
אני לא יודע למה אמרתי לו פתאום את הדבר הזה.
נפלט לי.
אמרתי לו, כאילו הפה שלי שייך למישהו אחר, "תפסיק לזיין לי את המוח, בבקשה".
לא האמנתי.
גם הוא ואמא לא, ואפילו לא אח שלי, שצפה בנו מדלת החדר שלו, "תפסיק לזיין לי את המוח, בבקשה".
הייתי כל כך מופתע, שהסטירה לא כאבה לי, וגם לא הבעיטה מאחורה או המשיכה בשיער וההטחה ברצפה.
לו כאב יותר ההפסד בבחירות שבגללו ימשיך להיות נהג, סתם נהג מחורבן שהבן שלו סורג כובעי צמר.
ובזמן שאנחנו, המשפחה שלו, הסרנו את כל העלונים ששבוע לפני כן הודבקו בכל הבית, הוא הביט מבעד לחלון, לסתו קפוצה מרוב כעס, אגרופיו קמוצים.
מי יודע אילו מחשבות עלו בדעתו?
אני חשבתי רק מה אגיד למורה כשהוא ישאל אותי איפה הכובע הסרוג.
"תפסיק לזיין לי את המוח, בבקשה", אני אגיד לו, כמו שאמרתי לאבא שלי.
בלילה, אחרי שהסרנו את העלונים מהקירות, שמעתי יללות מהחדר של ההורים שלי.
קמתי והצמדתי אוזן לדלת החדר שלהם;
אח שלי עמד מאחורי והקשיב גם הוא לבכי שלו ולדברי הנחמה שלה:
"אלוהים יודע מה הוא עושה, אסור לקלל אותו".
הוא בוכה כמו מתרומם, חשבתי, אבא שלי בוכה כמו מתרומם.
אח שלי פער את העיניים, ורעד מפחד כי הוא אף פעם לא שמע את אבא בוכה;
ואני הייתי מרוצה, יותר טוב מזה לא היה יכול לקרות לי באותו רגע, אמא שלי צדקה, אלוהים באמת יודע מה הוא עושה.
למרות החושך המוחלט, ידעתי שאח שלי מסתכל עלי, הרגשתי את עיניו הלחות מדמעות.
ירקתי לרצפה, פעמיים, והרגשתי איך אוויר חדש ממלא לי את הריאות.
שתי יריקות, אחת בשביל אחי ואחת לכבוד אבא שלי, שבכה כמו מתרומם.
[spacer height="20px" *דימוי:
וון ג'ין @willevs_art בפברואר 2001 מצאנו בדיוק מה שחיפשנו:
בית עץ מחוץ למיאמי, עם חלונות גדולים, צמוד לתעלה שמימיה הירוקים נשפכו לאוקיאנוס האטלנטי.
חשבנו שאנחנו בני מזל.
הבית הוצע במחיר טוב במקום שקט ורחוק מהעיר.
לא היו לנו שכנים, חוץ מהחתולים.
גם לא חרקים.
צבענו אותו בצהוב, בדיוק כמו תיבת הדואר מפח שהצבנו בכניסה, והחלפנו את כל השמשות בחלונות:
חלקן היו שבורות;
אחרות סתם שרוטות.
מערכות החשמל והצנרת היו במצב מושלם, וגם רצפות העץ;
מלאכת השיפוץ היתה למעשה מצומצמת מאוד.
בעצמי מירקתי וציפיתי בלכה את הרהיטים המשומשים שקנינו, תפרתי את הווילונות והכיסויים לספה ורקמתי על הכרים.
חיינו שם כשבעה חודשים עד שפיליפ מת.
פיליפ שלי, הכול קרה מהר כל כך.
ובכל זאת, כשאני חושבת על זה, אני רואה שוב בדיוק את החתכים, את הדם, את הצמיגות של הבשר החשוף.
הכול עולה לי בזיכרון בדייקנות מבעיתה.
לא הייתי מאושרת, אבל הימים שלי היו שקטים אז.
בעלי יצא מוקדם בבקרים ואני העברתי את השעות בישיבה על הגזוזטרה, הבטתי בחתולים ועל ברכי ספר שמעולם לא נפתח.
הם שוטטו בעזות מצח, רגליהם היו מרופשות תמיד מהאדמה הבוצית סביבנו.
אולי זה נשמע טיפשי, אבל בעיני הם היו אנשים קטנים, בטלנים וסקרניים, שמטיילים בשמש ומארחים לי לחברה.
הם היו כשבעה (לפעמים באו פחות) ואני שמרתי עליהם.
כשעברנו שתלתי בשטח פרחים וניסיתי לארגן גן ירק קטן, אבל שום דבר לא נתפס באדמת החמר הרטובה.
הכול נרקב כעבור זמן קצר בחלקת האדמה שלנו בחצי האי פלורידה.
הגן שלנו היה רחם בוץ עקר עם תיבת פח צהובה מלאה בפרסומות וקופונים.
טְעם את צבעי הקשת:
סוכריות סְקיטלְז.
קופון הנחה של 0.99$ בתוקף עד 1.4.2001.
"לא פלא שהמחיר היה נוח, חָאיְמֵה," אמרתי בעודי מעמיסה שק אדמה דשנה:
הייתי נחושה למלא את הגן שלנו בצמחים, גם אם רק בעציצים;
"כלומר, בהשוואה לבתים האחרים בסביבה הוא היה נוח בהחלט."
חאימה היה בעל החנות.
קובני, שבגיל ששים כמעט עדיין היה מושך, עורו זהוב ושיערו ארוך.
כשהציג את עצמו אהב לומר שהוא ברח מלב הפאקינג שטן כדי לחיות אין דה וֵרי אָס של אחד השדים שלו.
"עכשיו אני מבינה, חאימה;
בטח היו מעט מאוד אנשים שרצו לגור בבית הזה, בתוך כל הבוץ הזה."
יכול להיות שדברי נשמעו כמו תלונה, אבל לא לזה התכוונתי.
דיברתי רק בגלל ההנאה שהסבה לי שיחה עם מישהו.
"תקשיבי, שימי ערסל, תוסיפי מערכת ישיבה מברזל," הוא הציע לי.
"תראי איך זה משפר ומשמח.
את הגינה, זה מה שאני רוצה לומר."
חייכתי קצת.
"וקחי שני לפידים עם ציטרונלה לערב."
"אין לנו יתושים."
"דאם, הם כולם באים לפה, כמו הילדים האלה."
חאימה ואני דיברנו בספרדית, למעט הרגעים שבהם נהיה זועף או גס רוח.
את הגידופים והגסויות אמר דרך קבע באנגלית.
זאת היתה דרכו ליצור מרחק בינו לבין מה שלא נראה לו ראוי לאופי או למעמד החברתי שלו.
הוא ראה בעצמו ג'נטלמן, גם כשהכפיש בצעקות את פידל ואת בן ארצי, צֵ'ה.
"העניין הוא שכשאני מתחיל עם הקטע של המהפכה בקובה… תסלחי לי על הרוגז שלי;
אני מסְייֵנְפוּאֵגוֹס, מיס."
"אני מסְייֵנְפוּאֵגוֹס," זה היה התירוץ שלו, גבישי וקבוע.
באחד הימים אצטרך לנסוע לסיינפואגוס כדי להבין את האיש הזה, אמרתי לעצמי.
חאימה, החתולים וחבורת המתבגרים – מעין תפאורה קבועה במגרש החניה שליד המכולת – היו הדבר החי היחידי בנוף ימָי.
החתולים היו שבעה;
המתבגרים כתשעה או עשרה.
זיהיתי שתי נקבות בין החיות;
בחבורת המתבגרים היתה רק אחת.
קראתי לחתולים בשמות:
נֵבֵרְמוֹר, שהיה שחור לגמרי, וגוֹנְדוֹלְיֵירֵה, שהיתה לו פרוות פסים.
אני זוכרת גם את פיליאס פוֹג, סֶר אנגלי מושלם שידע לחכות עד שתתפנה קערת החלב, ואת פרנקי, "פרנקנשטיין", הזקן מכולם.
היתה לו שפה שסועה והוא סבל מדלקת פרקים.
וכמובן, פיליפ.
פיליפ שלי.
לעומת זאת, מעולם לא נודע לי שמו של אף אחד מהנערים האלה.
גם לא השם שלה:
בלונדינית מחומצנת פעורת עיניים שלא הסירה ממני את המבט.
המבט שלה דמה לצרחה.
אני יודעת שלא קל להבין מה שאני אומרת.
אבל אני לא מסוגלת, וגם לא הייתי מסוגלת להסביר יותר, או ביתר הצלחה, את הנערה.
הנערים לעומת זאת – כך חשבתי אז – היו קלים יותר לפיענוח.
הם נראו בדיוק כמו הנערים הבעייתיים בסרטים:
מכנסי ג'ינס מלוכלכים וקרועים, חולצות טריקו עם סיסמאות, נעלי התעמלות וכובעי בייסבול, ריח גוף מצחין;
הם תמיד לעסו מסטיק, ושתו בירה בכל הזדמנות.
הם התניידו על אופנועים;
לזה שנראה לי המנהיג היה הארלי דייווידסון מטופח להפליא שבו השתקף כל זוהרה של שמש הצהריים.
לי היתה פוקוס אדומה עם ריפוד בצבע בז' שנסעתי בה הלוך ושוב למכולת של חאימה.
זה היה הרכב הראשון שלי עם הילוכים אוטומטיים.
אהבתי לנהוג למקום של חאימה בלי לחשוב יותר מדי, לשמוע בדרך מוזיקת קאנטרי.
הרגשתי אמריקאית לא פחות מכולם, ובמיוחד כשהעמסתי את המצרכים שנועדו לנו ולחתולים בשקיות נייר חומות.
למכונית היתה לוחית רישוי לבן LUK 620 ועליה הכיתוב באותיות ירוקות – פלורידה, איי סאני סטייט, מה שנכון רק חלקית, כי בדרום פלורידה יורד גשם, והרבה.
למעשה, בבוקר יום שני ההוא התריע המשמר האזרחי על סערה טרופית מתקרבת, שעלולה להפוך להוריקן.
מחשש ההוריקן נסעתי למכולת וקניתי מצרכים לשבוע שלם פחות או יותר.
בזמן שחאימה סרק את הקודים של המוצרים חישבתי שאצטרך לעשות לפחות שלושה סיבובים כדי להעמיס את כל המצרכים בתא המטען.
הקובני עבד לבדו, הוא היה במצב רוח נורא והייתי בטוחה שלא יתחשק לו לעזור לי.
הושטתי לו את כרטיס האשראי שלי.
"פעם הצעתי כסף לפאקינג קידס האלה כדי שיעזרו לי עם המצרכים של הלקוחות." חאימה שלף את השקיות ממקומן מתחת לקופה.
"אבל את חושבת שלגָרְבֶג' הזה מתחשק לעבוד, מיס?"
כבר עשר פעמים בערך אמרתי לו שאני נשואה, ועוד עשרים פעם הזכרתי לו את שמי.
אבל חאימה המשיך עם ה"מיס" היובשני שלו, בלי שום תוספת.
"אָסְהוֹלְז, זה מה שהם;
והבחורה הכי גרועה מכולם, מיס."
לא התכוונתי לתקן אותו שוב.
לא באותו בוקר של יום שני וגם לא בהמשך.
גם אני הייתי במצב רוח נורא.
בעלי עמד לנסוע לכל השבוע:
ועידת עסקים בלאס וגאס לו – ולי סכנת הוריקן בחצי האי השמשי פלורידה.
"לא יכלו לעשות את הוועידה בטאמפה או באורלנדו?" שאלתי אותו בבוקר ההוא.
"החלטות של הסניף המרכזי."
בעלי נתן לי נשיקה, הכניס את המזוודה לתא המטען ונסע.
פשוט ככה.
הוא תכנן לצאת לנמל התעופה ישר מהמשרד.
שבוע בנוואדה, ואני בבית הצהוב עם החתולים, ספר סגור בגזוזטרה ומצרכים שאצטרך לקנות בחנות של חאימה.
וקאסטרו כזה וכזה, ובן ארצי צ'ה כזה וכזה.
הגלות, הגלות הקובנית העצובה במיאמי, מיס.
כל פעם מחדש, כאילו הוא הגולה הלטינו-אמריקאי האותנטי היחידי בכל ארצות הברית.
בכל פעם שהלכתי לקניות במכולת, לא משנה אם קניתי דשן לגינה או אוכל דיאטטי לחתולים, קרה אותו הדבר.
היה לי הרושם שחאימה מדבר על המהפכה הקובנית – הרבה ובזעף – וכמובן על הנערים, כדי להשתיק משהו.
גם באותו יום שני בבוקר, בזמן שערך את החשבון.
"הם מתאמנים בעבריינות.
פעם רציתי להעסיק אחד מהם, בטח השתגעתי.
כי…" הוא נשך את שפתיו והסתכל מבעד לחלון;
אחד הנערים התקרב לחנות.
"שלושים וחמישה דולר, מיס."
עכשיו הוא לא רק חזר על ה"מיס" אלא גם על המחיר, אחרי שכבר שילמתי.
ארזתי את המצרכים שלי בלי לדבר.
חשתי במבטו של הנער על העורף שלי, בשתיקה החשדנית של חאימה.
יצאתי לרכב עם שתי שקיות.
"הי, מיס, תראי מה השארת כאן." שכחתי ליד הקופה פחית טונה ועוד אחת של בקלה לאנשים הקטנים שלי.
"את קצת מפוזרת היום.
סעי בזהירות, זה לא טוב."
"תנְקס, חאימה."
חזרתי הביתה לתת אוכל לחתולים שלי.
כבר עשיתי את הקניות.
פיניתי אותן.
מילאתי שתי קעריות בחלב ועוד שתיים במזון דיאטטי.
הכול היה מוכן והשעה רק אחת עשרה בבוקר יום שני.
התיישבתי עם הספר על הברכיים.
לא היתה לי שום תוכנית, חוץ מצפייה בסרט תעודה על ציד או דיג בערוץ וויילד-לייף, אחרי ארוחת הערב, שרועה על הספה.
אבל הגשם הקדים.
התחזית בישרה על סערה טרופית החל מחמש אחרי הצהריים;
הגשם התחיל בסביבות שתים-עשרה.
כל אחרי הצהריים געשו המים מעל ומסביב לבית שלנו.
היה משהו אינטימי ומשונה ברעש הזה, מין אנקה, כאילו לוחות העץ זוכרים את היער שבאו ממנו.
הטלוויזיה לא פעלה.
האור בה דלק אבל לא היתה קליטה בכבלים, וגם לא בטלפון הסלולרי.
גם את תיבת הדואר הצהובה שלנו תלשה הרוח בשלב מסוים אחרי הצהריים, ועל הבוץ היו זרועים תריסר עלוני פרסומת.
טְעם את צבעי הקשת וכאלה מין.
איזה עוד אסונות תשאיר לנו הסופה?
שום דבר לא הדאיג אותי יותר מהחתולים, אני חושבת שלא התפניתי אפילו לחשוב על הטיסה של בעלי שהיתה צריכה לצאת ללאס וגאס קצת לפני חצות.
איפה יסתתרו המסכנים הקטנים שלי?
ופיליפ שלי?
הוא היה הכי שמן והכי ערמומי.
הפרווה הצהבהבה, העיניים הכחלחלות והאופי התיאטרלי שלו הזכירו לי מהיום הראשון את פיליפ סימור הופמן.
איפה היית בלילה ההוא, פיליפ שלי?
איפה מצאו אותך אלה?
כשעברנו רציתי להחזיק אותו בתוך הבית.
קניתי סל ורקמתי כרית תכולה עם ראשי התיבות של שמו – פס"ה – אבל בעלי אמר שלא, החתולים מקומם בחוץ.
פיליפ מעולם לא חי איתנו.
אני חשבתי על פיליפ שלי ועל נֵבְרְמוֹר וגוֹנְדוֹלְייֵרֵה, חשבתי על כל אחד מהם בליל הסערה הזה, וגם על שתי החתולות הנקבות שמעולם לא כיניתי בשם, אבל בעיקר על פיליפ.
בשטף המים החד-גוני הקדים הלילה לרדת.
המטחים היו שקופים בחושך.
הרגשתי שכל זה ממשי וחסר ממשות בו-זמנית.
כאילו הראש שלי מכוסה מלמלה ואני שומעת את הרוח והטיפות מבעד לבד.
אז זוהי סופה טרופית, חשבתי במיטה שלי, שבה שכבתי עם ספר – תמיד אותו ספר שלא נפתח.
הכול רחש סביבי, כאילו הרבה נשים קשישות מספרות זו לזו דברים איומים.
חשבתי על הדברים האלה בלי להבין בדיוק למה.
ובחוץ נשבה הרוח במהירות של שמונים קמ"ש והאיצה גם את הדם בעורקי.
בסביבות עשר בלילה היה נדמה שהסופה עומדת להירגע.
הרוח נשבה ברוך, רחש שהזכיר קלפים שהושלכו באוויר.
ואולי לא.
אולי זה היה רק הדמיון שלי שנכרך באיזה אופן משונה בבעלי, בוועידה שלו בלאס וגאס – שבוע שלם מחוץ לבית כדי לדבר על אסטרטגיות השיווק של סיבים אופטיים, בין מכונות מזל ושולחנות רולטה.
קמתי והלכתי למטבח להכין לעצמי תה חם.
בחוץ הכול היה חשוך והחושך היה הכול, עד שלאור אחד הברקים, שנראו כמו ניבים ארוכות ומבריקות הבוהקות בפי הלילה, חזיתי בניצחון המים על הבוץ.
פתחתי בקושי את חלון המטבח.
האוויר נשא איתו ריח מלוח של ים, של עשבים לחים, של פרחי היביסקוס.
האוויר נשא חיים מעוכים ומעורבלים בשפע משבים רעננים.
ואז ראיתי אותם.
בהתחלה רק אותה.
היא הרימה את תיבת הפח הצהובה שלנו מהקרקע ונשאה אותה בידה כמי שאוחזת בשרביט מלכות.
היא צעדה לעבר הגזוזטרה לבושה בלבן.
כפות הרגליים ושולי השמלה היו מכוסים בבוץ.
היא נראתה כמו כוהנת הערוכה להעלאת הקורבן.
וגם כמו מלכה משוגעת.
ובעקבותיה, הוא.
נער חדש, שעל שכמו תרמיל ענק.
מעולם לא ראיתי אותו במגרש החניה של חאימה.
היה ברור שהוא שונה מהאחרים באופן חד-משמעי.
לא רק משום שלא נראה לקוח מאותו סרט על בחורים רעים, אלא משום שהיה משהו בצורת ההליכה שלו, באופן שבו העמיס את התרמיל, שריכך אותו.
בלי ספק, הוא לא התאים לליהוק הזה של הרעים, המלוכלכים והמשוגעים.
בסוף, במאסף, צעדו הם – המטונפים הקבועים, עם כובעי הבייסבול שלהם וצחנת הגוף שלהם.
הם התחלקו לשתי קבוצות והתמקמו משני צדי הבית, מול החלונות שפנו למטבח שלנו.
בהו ושתקו.
סגרתי במהירות את החלון.
מיד וידאתי שכל החלונות והדלתות מוברחים.
כיביתי את האורות.
רצתי לחדר שלי.
עדיין לא היתה קליטה בטלפון.
אם לפחות הייתי יכולה להגיע לרכב ולברוח.
חישבתי מה הסיכויים שלי לצאת מהחלון האחורי, ואז היא אמרה:
"אנחנו יודעים שאת שם, מיס".
הפחד זרם בגופי כמו דם נוסף.
לא עניתי.
קפאתי במקום במשך כמה שניות עד שהיא דיברה שוב.
"העניין הוא שהבית הזה שלנו.
לא ככה?"
ה"לא ככה?" לא היה מכוון אלי אלא לנער עם התרמיל ולשאר הבחורים;
כך לפחות נדמה לי כעת.
חזרתי למטבח וחיפשתי את הסכין הכי גדולה.
ואז נזכרתי שסכין קטנה וחדה יותר – כך אמרו בסרט הציד בערוץ ווילד לייף כשדיברו על פשיטת עורן של החיות שניצודו – יכולה להיות יעילה יותר, ובלי ספק היא נוחה יותר לשימוש.
החלפתי כלי נשק.
שוב דממה.
הצלחתי לשמוע רק את הנשימה הסתורה שלי.
הגשם פסק בינתיים.
לאור הכוכבים הקלוש יכולתי לראות את הצעירים משני צדי הבית, צמודים לשמשות החלונות שלי:
את הפנים הלבנות, את הפיות הפעורים קמעה, את האפים מעוכים על הזכוכיות.
את עיני הכלב הרטוב שלהם.
שאלתי את עצמי כמה מהבית הם רואים מתוך החושך הלילי הזה.
ואז באה המכה הלא צפויה וניפצה את השמשה בחלון המטבח.
המלכה המשוגעת, בפתח חלון העץ הצהוב שלי.
המים מרחו לה את המסקרה והעיניים שלה היו פעורות ומיוסרות מתמיד.
שיערה הארוך היה מפוזר, הקווצות הקדמיות תפוסות מאחורי האוזניים.
היא אספה את שמלתה בגינונים של גבירה דרומית ונכנסה מהחלון לבית שלי, כאילו היה שלה מאז ומתמיד.
ומאחוריה החדש, פרח הכהונה שלה, עם תרמיל של מטפס הרים.
אחזתי שוב בסכין הגדולה שפסלתי קודם.
כעת היו לי שני סכינים.
תפסתי מחסה מאחורי כיסא.
היה ברור, אם כי באותו רגע סירבתי לחשוב על זה, שאם כולם יחליטו להיכנס ולתקוף אותי שום סכין ושום מחסה לא יעזרו.
אני, שתמיד הייתי רכה ככבש, השתוקקתי בכל מאודי לאקדח.
הכול קרה מהר כל כך.
ובכל זאת, כשאני חושבת על זה עכשיו, אני רואה שוב בדיוק את החתכים, את הדם, את הצמיגות של הבשר החשוף, את הקרביים שהחליקו מבין הרקמות, את העצמות שנראו כמו חישורים.
הכול עולה בזיכרוני באיטיות.
גם האורות של המכונית, הצעקות.
בסוף אני תמיד מקיאה, או שמתהפכת לי הבטן, כשאני נזכרת בלילה ההוא.
המחשבה על מיאמי, על הנערים האלה, על בעלי, על כל מה שקרה אז, הורסת לי את העצבים.
הנערה, שכבר היתה בתוך הבית, הדליקה את האורות.
היא ידעה איפה מונחים מפתחות;
היא יכלה לנוע בעיניים עצומות בתוך הבית שלי.
הנער החדש פתח את התרמיל בלי לומר מילה.
משם שלף:
שתי סכינים גדולות, זוג כפפות חד פעמיות, שתי שקיות אשפה, וו כמו אלה שמשמשים את הקצבים כדי לתלות חצאי גופות במקררים.
ופיליפ בשקית שלישית.
את הכול פרש בסדר על השולחן.
חשבתי שהחתול מת.
הייתי מכסה את הפה – כלומר, זה היה הדחף הראשון שלי – אבל הידיים שלי היו תפוסות עם הסכינים.
חוץ מזה פיליפ לא מת.
הוא היה מסומם, אני מניחה, כמו שאר הילדים המטומטמים האלה.
הפיות הפעורים למחצה של החתול ושל הנערים האלה שהצמידו את האפים שלהם לחלונות שלי נשמו כמעט במתואם.
למה לא נכנסו לבית כולם?
למה הם נשארו בחוץ?
כמה פעמים כבר חזרו על הטקס הזה בדיוק?
היא, המלכה המשוגעת, בפְנים עם איזה טירון והאחרים בחוץ, צופים במעמד בעיני עגל.
"תשחיל את הוו ברגל שלו ותתלה אותו מהקורה הזאת," פקדה הבחורה.
לפי האנגלית שלה, ידעתי שהיא דרומית.
רציתי לצעוק "אל תעשה את זה", אבל המלים לא בקעו מהפה שלי.
רק צעדתי שני צעדים קדימה עם הסכינים לפנים, כמו סהרורית חמושה.
יותר מזה לא העזתי;
יותר מזה לא יכולתי לעשות.
המלכה המשוגעת החליטה לחסוך לעצמה כל הפתעה.
היא סימנה משהו לבחורים שלה בחוץ ובתוך שניות כולם היו בתוך הבית.
"תעזבי את הסכינים, מיס, ונעבור את הלילה בשלום."
שניים מהבחורים תפסו אותי בפרקי ידיים והשלישי לקח לי את הסכינים.
"עכשיו יותר טוב.
לא ככה, מיס?" אמרה הבחורה (גם היא קראה לי "מיס", איזה טירוף).
היא ליטפה אותי.
הידיים שלה היו מחוספסות וקרות;
היה להן ריח של גשם, אבל הפה שלה הסריח מאלכוהול ומסיגריות.
רציתי לקלל אותה או לירוק לה בפנים.
גם את זה לא הצלחתי לעשות.
"עכשיו, לעניינינו;
לעבודה," פקדה על הבחור החדש.
"הרי לא נהיה כאן כל הלילה.
לא ככה, חבר'ה?"
הידיים של החדש רעדו קצת.
האם אוכל לסמוך עליו?
האם יתמרד ברגע האחרון?
האם יש איזה פתח מילוט לפיליפ שלי?
ידיו רעדו כעת עוד יותר.
הן היו ידיים רגילות.
לא עבות ולא דקות, לא חשופות ולא שעירות.
אבל אפשר היה להבחין – זה היה ברור – שהן ידיים רכות, כמו של סטודנט, שלא רגילות למלאכת כפיים.
כמה שוקל פיליפ?
שבעה או שמונה קילו, אולי עשרה, בזמן האחרון הוא השמין.
מבחינת החדש נראה שהוא שוקל כמו איל לפחות.
הוא לא העז להתעסק איתו.
לפצוע או להרוג – חיה או אדם, זה לא משנה – בידיים שלך זה לא אותו הדבר כמו לעשות את זה בירייה, כמו הציידים רבי-הרושם בערוץ וויילד-לייף.
עכשיו אני יודעת את זה:
הבשר מתנגד, הוא מתקומם.
השרירים גמישים וחזקים.
הוא היה צריך למצוא דרך לתקוע וו בבשר החי והשעיר של חתול.
להתרחק מהעצם, לחפש את הסיבים מתחת לפרווה, מתחת לרעמה הבלונדינית של פיליפ שלי.
המשימה לא היתה קלה.
פיליפ נלחם בראש מורכן ככל שאפשרה לו השפעת הסם, בזמן שהחדש נאבק בפחד ובגועל.
גם אני כנראה התגוששתי עם הבחורים שאחזו בי, כי אחר כך, כשהכול נגמר, גיליתי שטפי דם על פרקי הידיים שלי.
אחרי כמה ניסיונות, אחרי עוויתות קיא שהבליע והיבבות של פיליפ, הצליח החדש לחורר את בשר החתול.
בירך השמאלית.
פיליפ היה תלוי מרגל אחת וזרזיף דם הכתים באיטיות את הפרווה שלו.
כמו דגל ספרדי הפוך:
צהוב, אדום וצהוב.
הקטע הכי גרוע לא היה זה שאני חשופה לגמרי.
הקטע הכי גרוע לא היה זה שאני נמצאת בבית מבודד עם צעירים מסטולים שמשום מה, מי יודע למה, ביצעו טקס חניכה בחתול החביב עלי.
הכי גרוע היה חוסר הוודאות, הפחד שנלווה לידיעה שאני נתונה לחסדיה של המלכה המשוגעת ושל מי יודע איזה כמות של סמים ושל אלכוהול שיש לה בדם.
בשביל מה רצו אותי כעדה?
למה, מכל המקומות בעולם, היו מוכרחים לבחור בבית שלי?
האם זה מה שחאימה ידע – שהבית שלי היה בעבר חדר המבצעים הקבוע של הנערים האלה?
כל כך הרבה שאלות עלו בתוכי, ולאף אחת לא מצאתי תשובה.
המלכה המשוגעת פקדה על החדש ללקק קצת מהדם שטפטף מהחיה.
היא עצמה הצמידה אצבע לפצע של החתול והביאה אותה אל פיה.
היא צבעה את שפתיה בדם.
אחר כך עשתה כמה סיבובים, גלגלה מעלה את העיניים וכל הנערים המגודלים והמצחינים האלה סגדו לה במזמור משונה ומחיאות כפיים.
לעולם לא אדע איזה מבחנים כלל טקס החניכה המלא.
בתוכי, ידעתי בביטחון מלא שהחדש לא היה עומד בהם.
ניחשתי את זה כי בעיניו לא היה הברק הלח שהיה בעיניהם של שאר עושי דברה של המלכה, וגם לא הזעם של המלכה המשוגעת.
רציתי להאמין, שלמרות הצורך שלו בהכרה, עדיין נותר ניצוץ של טוּב בעניים שלו.
החדש היה היחידי בקבוצה שהיה מסוגל לספֵק – בגלל הפחד, הגועל, או כל סיבה אחרת – והספק הוא שגורם לאדם לשמור על זכר של אנושיות.
לא, החדש לא יעבור את הבחינות.
החשד שלי אושש כשראיתי אותו בורח ראשון.
פנסי מכונית זרחו במטבח.
זה היה בעלי, שחזר.
הוא השאיר את הדרכון בבית.
שכחת הדרכון היתה דרכו הלא מודעת להשאיר מאחוריו את הזהות שלו.
כבר הרבה זמן הוא לא היה מי שאמר שהוא.
הוא לא נסע לוועידת עסקים, כמובן;
הוא לא נסע לבדו, כמובן.
האמת היחידה היתה שהוא עמד לצאת ללאס וגאס לשבוע ושבלי דרכון הוא לא יכול לצאת לדרך.
והוא חזר הביתה איתה – בלונדינית מחומצנת, פעורת עיניים, כמעט העתק מזדקן של המלכה המשוגעת, שישבה ברוב חוצפתה במושב הנוסעים.
אני לא יודעת למה החיים משחקים לפעמים במשחק הזה של מראות מעוותות.
אבל כל זה לא קשור לסיפור הזה.
כמעט שלא.
הדבר היחידי שחשוב לומר הוא שאורם של שני הפנסים הספיק כדי להבריח אותם.
כולם ברחו פתאום, התפזרו כמו ציפורי לילה עם קרני הבוקר הראשונות:
והחדש ראשון.
נשאר רק פיליפ הגוסס במטבח שלנו, ותרמיל של מטפס ההרים.
ניתקתי את הרגל של פיליפ מהוו והנחתי אותו על השולחן שלנו.
לא נותר דבר מהתיאטרליות שלו, מהשובבות של עיניו הכחלחלות.
הפרווה הצהובה היתה מכוסה כולה בדם.
לא היה לו כוח לייבב אפילו, המסכנצ'יק.
בעלי נכנס לבית בעיניים עכורות ובנעליים מלאות בוץ.
מה היה לנו להגיד זה לזה שלא היה כבר ידוע לשנינו?
לקחתי את הסכין, את הקטנה והחדה שעליה המליצו בסרט הציד ההוא.
בעלי לא הספיק לשאול כלום.
לא מיהם הנערים שבטח ראה במנוסתם, לא מה הם עשו שם, לא מה קרה לחתול.
הוא לא הספיק אפילו לשאול על התרמיל הארור שנתקל בו.
צעדתי שני צעדים קדימה והוא נסוג ארבעה.
בלי לומר מילה ובלי להספיק להסתכל לו בעיניים ובתנופה אחת ויחידה פתחתי לגמרי את בטן החתול.
עשיתי את זה בפראות כזאת ששרטתי גם את שולחן העץ.
בנוסף לקרביים ולדם, יצאו מבטן החתול שלושה עוברים רטובים מכווצי עפעפיים.
מתברר שגם פיליפ לא היה מי שחשבתי.
ככה זה תמיד.
בעלי כמעט הקיא, אבל התאפק.
אחר כך קרס על כיסא.
האישה שחיכתה לו במכונית צפרה פעמיים.
איכשהו, זה כבר לא עניין אותנו.
כאילו שדם החתולה השתלט עלינו:
הוא המשיך לזרום מהפצע אל קצות השולחן ומשם לרצפה.
כמה דקות נדרשו כדי שפיליפ יהפוך לשטיחון מעוך?
תוך כמה זמן איבדו את חייהם החתולה והעוברים שלה?
הבטתי בידיים שלי, המכוסות בדם, ובסכין;
כבר לא ירד גשם, אני לא יודעת איזה ריחות הביאה איתה אז הרוח, וגם לא כמה עצים וצמחים עקרה מן השורש הסופה.
הבלונדינית במכונית המשיכה לצפור בהפוגות קצובות, יותר ויותר תובעניות.
הנישואים שלי לא היו מה שחשבתי אלא בדיוק להפך.
ואני אמרתי לעצמי שאת הדבר היחידי בבית הזה שהיה חי ופורה השמדתי במו ידי.
מרים מספרת להם שהוא בנה את הבית במו ידיו.
היא מספרת להם שהיה עורם את האבנים בימי הגשם על מנת שייספגו היטב במים לפני שחוברו זו לזו במלט.
היא מספרת להם שהבית נמצא על הגבול בין שני אזורים, מקום קסום, ששוכנות בו רוחות ומֵייגוֹת.
היא מסבירה להם שהמֵייגות הן מכשפות, משתמשת במילה המקורית, הם חוזרים עליה, משתהים בסוף כל הברה ברחש הכבוד שבו נאמרת תפילה.
מרים ממציאה את כל הסיפור הזה, היא מדלגת ממשפט אל משפט על קצות האצבעות, ככפות רגליים קלילות בין אבני הנהר, והיא מרככת את הקול עד שאפילו הוא היה יכול להאמין לכל זה, לכל השיבוש הזה של האמת.
מרים משתתקת, הפוגה שמספיקה לרפאל כדי להביט בידיו, שכבר ניטל מהן החיספוס של אותם ימים.
אחר כך הוא מותח את הגב, שפחות גמיש עכשיו, וחושב שהנה כל זה נגמר, הבית הזה, הכול עטוף בלהג הנינוח של מרים, שלא הפסיקה לדבר מאז שהגיעו.
"אני יוצא לנשום אוויר."
ברגע שרפאל אומר את זה היא כבר עושה הצגות לאנגלים.
מתחילה לעשן סיגריה בלתי נראית ופולטת עשן שאיש לא מבחין בו בגינונים של שחקנית בקברט.
רפאל מחכה עם הסיגריה עד שיגיע החוצה.
במבואה דעתו מוסחת, מבטו נופל על טפט שהניח ברישול בבוקר יום ראשון אחד, רק כדי לראות איך הוא נראה, רק כדי לנסות.
פינה אחת עומדת להתקלף.
הוא מעביר עליה את קצות האצבעות, מלטף אותה.
הנייר מתפורר כשבבים הניתקים מקליפת עץ אשור.
הקור מפתיע אותו.
הוא מתהלך במעגלים ומדליק את הסיגריה, מתבונן בגחלת הכתמתמה שבקצה שלה.
הוא מסתובב ומביט לאחור.
משקיף אל הנוף.
החווה עומדת על מדרון, יש מקום שבו הגבעה נקטעת פתאום.
בימים של גשם עז המים צונחים שם כנָסים מפני טורף.
בפנים מישהו חולץ פקק מבקבוק נוסף ומייד נשמע צחוק.
הוא חושב שזו מרים.
אחר כך הוא חושב שזו יכולה להיות כל אישה אחרת.
"תוך שנה, אולי שנתיים, לא תזכור אפילו את המקום הזה," אמרה לו.
והם קבעו עם האנגלים כדי לסגור את העיסקה.
בבוקר בא לכאן לבדו.
הכביש נראה לו ריק יותר ממכוניות, חלול יותר.
השדות החשופים מיטשטשים במהירות במראה האחורית.
"אני הולך להעיף מבט," אמר כשלקח את מפתחות המכונית.
"בטח שכחנו שם משהו."
הוא סוגר את הדלת.
לא מחכה לתשובה.
כשהוא מגיע הוא עולה לקומה העליונה.
הניאון באמבטיה מרצד.
הוא מסתכל על עצמו במראה, מסיט את הכנפיים הצדדיות ומתבונן בפניו בהשתקפות המשולשת.
זו הפעם האחרונה שאני מתגלח מול הכיור הזה, הוא חושב, ואינו יודע בדיוק אם זו הסיבה לעשות זאת בנחת, להעביר את הסכין כמה פעמים על אותם תלמים.
לפני שהוא שולף את הפקק המתכתי הוא מחפש את המקום המתקלף מאחורי ברז המים החמים.
די לו בגישוש קצר.
הנה הוא.
רבע סיבוב במפתח שוודי סדק את האמייל כשהתקינו אותו.
הוא מתקרב עוד קצת, מרים את הסנטר כדי לגלח את שקע הלסת, אחר כך שוטף את הפנים.
הוא אוסף את כל הפריטים בדקדקנות של רוצח ויוצא החוצה.
הוא מביא את הסולם המחסן כדי להוריד את הנדנדה.
הוא זוכר כשהבנות היו עולות עליה, זוכר תמונה שבה מרים מתנדנדת עם הקטנה בידיים.
הוא שואל את עצמו איפה התמונה הזאת, אם אבדה גם היא במעבר הדירה האחרון.
כעת אין לה משמעות.
הבנות גדלו, הן מתעניינות בדברים אחרים.
הוא מנסה לשלוף את המסמרים, אבל זמן רב כל כך הם נעוצים בעץ עד שנהיו לחלק ממנו.
הוא מביא את המזמרה וחותך את החבלים.
הקרש נוחת ארצה ברעש עמום.
המאמץ עייף אותו.
החזה שלו דופק חזק, בדופק שונה מפעם, בצליל רחוק יותר, שכמו עולה מתחתית באר.
מיטת השיזוף בגינה.
הוא מתיישב עליה בפישוק ומשקיף אל היער ממול.
מישהו שכח חוברת תשחצים שמונחת פתוחה.
היא בטח של מרים, היא אף פעם לא גומרת את מה שהתחילה בהתלהבות שוצפת.
הוא אוחז בה בשדרתה כשם שאוחזים גור בצווארו, מנסה להשלים את שלוש המלים המאוזנות שחסרות.
נהר במסופוטמיה, חמש אותיות.
קיסר רומאי, שמונה.
ק-ל-א-ו-ד-י-ו-ס.
קלאודיוס מתאים, אבל אין לו עט, הוא יצטרך להיכנס בשביל זה לבית ולפשפש במגירות עד שימצא.
הוא מקמט את החוברת ומטיח אותה בעץ.
הרוח הופכת בגחמנות את הדפים הראשונים.
"אני אכניס הכול לאוטו וזזנו," אומר קול גבוה.
הוא נשאר באותה תנוחה כמה שניות, מלטף את הבד המפוספס של מיטת השיזוף, את החורים שעשו בה הזמן והשימוש.
צריך יהיה לקפל אותה, אבל יתכן שאינו זוכר איך.
הוא ידחוף אותה פנימה איכשהו, גם אם לא יצליח לסגור לגמרי את דלת תא המטען, ויזרוק אותה למכולת האשפה.
היא תגמור שם יחד עם פינת הישיבה המרופטת, מעל שלדי מכונות כביסה.
כדי לחתום את הפרידה הוא מוציא את המפתחות מהג'ינס ומשקיע בריפוד את הארוך ביותר.
הנה עוד חור, חדש, עכשווי, יזום, שמפריד בין פס כחול ללבן.
איש כבר לא יטרח לתקן אותו.
הוא גורר את עצמו וקם, יוצא מחלקת הגינה המגודרת, נושא מבטו אל הנהר.
הוא מבחין בו מאחורי העצים, שצפופים יותר עכשיו בקיץ.
נדמה לו כאילו הוא עוקב אחרי מישהו המדריך אותו אל מעבר לגדר החלקה.
האדמה לרגליו לחה.
בצמרת העץ הגבוה ביותר נשמעת ציפור שמזמרת בלי הפוגה.
הוא מקשיב, שואל את עצמו אם תמשיך לקנן שם כשהמקום הזה לא יהיה שייך לו ונדמה לו שכן, עוד זמן רב, לפחות עד העונה הקרה הבאה.
אחר כך הוא מסתובב, מתבונן בעשב הבר המגיע עד מרגלות הבית, בגונו הצהבהב, בחומת האבן האפורה.
הוא ממשיך להתקדם, מסלק מדרכו ענפים שלא היו שם בשנים האחרונות וגם לא באלה שקדמו להן.
כאילו הוא מסיט מסך של עלים.
ואז הוא רואה, מרחוק, בלי שיצטרך להתקרב לגדה, את צלליתה של רות עולה מן המים, את רגליה, את כתפיה המעוגלות, את רעמת השחיינית הנוטפת שלה, את הצעדים המהססים של מי שדורכת על חלוקי אבן.
"תוריד את הז'קט המיושן הזה," היתה צועקת לו מן המים, זרועותיה שלובות.
מרים קיבלה אותם היום בזרועות פתוחות.
"Welcome to your home," פלטה בשטף את המילים, אבל המבטא היה מוצלח יותר במהלך החזרות.
האנגלית של מרים בסיסית והאנגלים לא מדברים ספרדית בכלל.
לא משנה, היין המקומי שרפאל מביא מהמזווה מוצא חן בעיניהם מאוד.
"טוב, טוב מאוד," הם אומרים במקהלה בספרדית.
את זה הם יודעים להגיד.
רפאל נכנס ולפניו עננת עשן שאינו טורח להסתיר.
מולו מרים אוחזת בצווארו של בקבוק נוסף.
היא מנקה אותו במטלית ורק אחר כך חולצת את הפקק.
האנגלים התחילו להשתכר קצת, הם מדברים ביניהם במהירות רבה ומרים לא מצליחה לעקוב.
הם התיישבו על הכורסה עם הכוסות בידיים, נראים כאילו חיו כאן כל חייהם.
מרים הדליקה את הטלוויזיה והיא מנסה להסביר להם את כללי התחרות שמשודרת בערוץ השני.
הם מגלים עניין, אבל אולי הכול רק נימוס ואינם מבינים כלום.
"בוא, שב איתנו," אומרת מרים.
אבל הוא ממשיך לעמוד ליד החלון, היה רוצה שיגמרו את כל הבקבוקים שנשארו, לא לקחת איתו מהמקום הזה כלום.
מחוץ לחלון, בצדו האחר של הגן, המדרון מתקמר ברכות, כמו שטיח ענק שמישהו מנער ולרגע אחד הקפיא אותו הרוח.
רות עבדה במשרד, זה הקל במידה רבה על המפגשים ביניהם.
הם היו יוצאים באותה שעה, קובעים במפלס השני של החניון.
אף אחד לא חנה שם אם היתה אפשרות לחנות בקומת הקרקע ולחסוך כמה מדרגות.
רות היתה בת עשרים וחמש, עיניה ערפיליות ואפה מלכותי.
הקדים אותה תמיד הד עקביה על האספלט המסומן של החניון.
בפעם הראשונה לא לקח אותה לבית.
בינתיים עברו בין כמה וכמה מוטלים מחוץ לעיר, מנסים לא לחזור לעתים קרובות מדי אל אותו המקום.
רות היא שלקחה על עצמה להזמין את החדרים.
הוא זכר אותה נועזת, מוכנה תמיד למשחק.
באחת הפעמים הגיעו אפילו לאחד מבתי המלון של נמל התעופה.
המטוסים נהמו כפילים נזעמים ואחר כך כבר לא נשמע דבר.
שקט מבעית.
כשהשקיף מהחלון, כשם שעשה כעת אבל במקום אחר, הבחין בשמשות שבקצה אחד המסופים.
כשנהג היתה רות יושבת לצדו, צווארה תמיר כשל רקדנית;
הלחיים שלה, הבושם שלה מעורבב בזיעת המשרד שהצטברה על העורף.
"אני אוהבת את המכונית שלך," נהגה לומר.
"אמרתי לך פעם שאני אוהבת את המכונית שלך?"
הם היו יושבים לשתות קפה ליד שולחן הברזל בגן.
רות הניחה ללחות להיספג בחולצה מתחת רעמת שיערה.
לפעמים היתה משתרעת על מיטת השיזוף עם הפסים, שהיתה לגמרי חדשה אז, והיתה עוצמת עיניים אבל לא נרדמת ממש.
בלי איפור, או עם שאריות הצללית המטושטשות תחת עפעפיה, היתה מושכת עוד יותר.
רפאל ישב יחף ולא חשב עליה, הוא חשב על הימים שיבואו, על כל ימי השישי בחייו שיהיו זהים בתכלית, בדיוק-בדיוק, ליום השישי ההוא.
"יש עוד גבינה במקרר?" היתה שואלת רות.
באחת הפעמים אכלו יחד עוגה, הוא בעמידה, היא בישיבה על השיש, בלי צלחות אפילו.
רפאל לא רוצה לזכור אם אכלו את השאריות של איזו מסיבת ילדים, יום הולדת של אחת הבנות.
"יש עוד יין במטבח?" שואלת מרים.
"נראה לי שהאנשים האלה חיסלו הכול."
"אם אין עוד במזווה אז לא נשאר כלום."
הוא מיישיר מבט אל מרים.
פניה מזכירים לו את כל הצילומים שסידרו על פני השנים באלבומים.
האנגלים מבינים את כללי התחרות וממש יוצאים מגדרם.
צריך לזהות מקומות שתמונותיהם מופיעות על המסך למשך כמה שניות.
הם אומרים שבטלוויזיה בארצם יש תוכנית דומה.
הם נאלמים דום מול תמונה של מגדל גבוה להפליא בצורת פטרייה.
"טורונטו, קנדה," אומר האנגלי, מבטא את השם כשם שמבטאים אותו בשפתו.
המנחה מאשרת שזו התשובה.
מרים מנופפת בידיה.
"טוב מאוד, טוב מאוד."
היא אומרת את זה בספרדית.
את זה הם מבינים, והאנגלי מרים בתשובה את אגודליו בסימן ניצחון.
רפאל מתיישב על אחד הכיסאות של השולחן שלידו אכלו את ארוחת הערב, במרחק זהיר מהאחרים.
על המפה נשארו עדיין כמה מפיות נייר מקומטות, פירורי לחם ושאריות ממרח שהתייבש על צלחות הקינוח.
הוא נוגע בסנטר שלו, שגילח הבוקר.
השמשה בחלון מחזירה לו דמות שקופה ומעוותת, את שיערו המלבין שארוך מדי, את הבטן הבולטת שמפריעה לו עכשיו בתנוחות מסויימות, למשל בקשירת הנעליים או כשהוא מדשן את ההורטֵנסיות.
"נהיה חברים טובים הרבה זמן," הבטיחה אז רות.
פתאום תוקפת אותו תחושה של הקלה, הקלה עמוקה ועצב.
הוא מנסה להיזכר בשמו של הבחור הבלונדיני, חוּליאן או חָאיְמה, שבגללו רות לא נכנסה יותר לנהר.
כשהוציאו אותו לפרישה מוקדמת היה עובר לעתים קרובות מול המשרדים החדשים.
לפעמים התפתה לרדת לחניון, לחפש את הגולף האדומה שלה.
מעולם לא העז.
מן הסתם קנתה מכונית חדשה, עם גג נפתח.
ויכול להיות אפילו שיש לה בן.
האנגלים ישנים במה שהיה בינתיים לחדר השינה הישן שלהם.
לרפאל קשה להירדם.
הוא שומע רעשים רחוקים בלילה, נפנוף כנפיים הולך ובא.
נדודי השינה מובילים אותו במחשבה אל מיכל ההדחה של השירותים בקומת הקרקע, ליד המטבח.
הוא מדמיין את זרזיף המים, את הסיד שמצטבר לו אט-אט על דפנות האסלה.
מרים שתתה יותר מהרצוי ונשימתה קצובה, היא נצמדת בכוח לכרית, על מיטה ברוחב שמונים סנטימטר.
הם מעבירים את הלילה בחדר שהיה של הבנות.
מעל ראשיהם שמיים של כוכבים זרחניים, כוכבי הלכת הכבדים יותר התנתקו עם התרופפות הדבק.
רפאל נרדם באיזו נקודה לא ברורה בין אוריון לירח.
בבוקר חודר בין החריצים האנכיים של התריס אור מסמא עיניים.
הוא מבחין שמישהו מנער את כתפו.
"קדימה, גבר, קום."
הראש כבד לו.
שנתו היתה מקוטעת, לרגעים התעורר ושאל את עצמו היכן הוא.
פתאום הוא נזכר בכול.
שעות האור האחרונות, כמה רעפים רופפים בגג המחסן שסידר בבוקר, הידיים של האנגלי אוחזות בהגה בצד ימין, העט הכדורי החותם על ההמחאה.
הוא מבחין בטלטלה קלה שבקלות בלבו, והיא נעלמת כמעט מיד.
"קדימה, למה אתה מחכה, בוא נסתלק מפה."
זאת הפעם הראשונה שהוא שומע את המילה הזאת מפיה של מרים.
הוא מתיישב בסערת נפש, לובש את הז'קט.
הוא ישַן בבגדיו.
גופו משאיר שקע עמוק במזרון.
הוא מעביר על פניו את ידו, אבל הסימנים לא נעלמים.
מרים היא שסוגרת את דלת הבית, אבל לפני כן היא מניחה את צרור המפתחות על השידה בכניסה.
"אתה חושב שהם יראו אותם?" היא שואלת כשהם כבר בחוץ.
רפאל מושך בכתפיים.
הוא מביט אל הגדר החיה בהבעת שיעמום, נאנח.
נזכר לרגע בפנים המטושטשות של רות ויכול לומר בוודאות רק שנחיר אחת באפה היה קטן מהאחר.
"הם יראו את המפתחות, נכון?" מתעקשת מרים.
מרים נושאת מבט אל חלונות הקומה העליונה.
בשמים, שצבעם כחול עז, רודפות זו את זו עננות קלות.
רפאל בטוח שמרים עומדת להגיד לו משהו, עומדת לבקש ממנו שיפרוץ את הדלת כדי לכתוב להם פתק ולהדביק אותו למקרר או משהו כזה, אבל היא נכנסת למכונית ואומרת בקול של ילדה:
"תיקח אותי העירה?"
החצץ חורק תחת הצמיגים.
רפאל נוסע לאחור.
הוא חושש לדרוס את הכלב והוא פותח את הדלת כדי לראות אותו טוב יותר, אבל הכלב מת מזקנה והוא קבור ליד האלון.
הוא נזכר בדמעות הלוהטות שזלגו על לחיי הבנות כשכיסה את החיה ברגבי אדמה.
מתחת לגלגלים האחוריים אין שום דבר, רק שיפוע מתון והאבנים הלבנות המסמנות את הדרך החוצה.
אהבנו את הבית כי מלבד היותו מרווח ועתיק (ובימינו בתים עתיקים נופלים קורבן למחסלים שמוכרים את חומריהם לכל המרבה במחיר) נשמרו בו זכרונות מהורי-סבינו, מסבנו מצד אבא, מהורינו ומכל ילדותנו.
אירֶנֶה ואני התרגלנו להתגורר בו לבד, מה שהיה טירוף מוחלט כי בבית הזה יכלו לגור שמונה אנשים בלי להפריע זה לזה.
את הניקיון נהגנו לעשות בבקרים, אחרי שקמנו בשבע, ובאחת-עשרה בערך הייתי משאיר לאירֶנֶה את החדרים האחרונים והולך למטבח.
את ארוחת הצהריים אכלנו תמיד באותה שעה, ולאחר מכן לא נשאר לנו מה לעשות מלבד כמה צלחות מלוכלכות.
נעם לנו לאכול במחשבה על הבית העמוק והחרישי, ואיך שנינו לבדנו מצליחים לשמור על ניקיונו.
לפעמים אפילו האמנו שהוא זה שמנע מאיתנו להינשא.
אירֶנֶה סירבה לשני מחזרים בלי סיבה מיוחדת, ואשר לי, מריה אסתר מתה לפני שהספקנו להתארס.
הגענו לגיל ארבעים משוכנעים, בלי לומר זאת במילים, כי הנישואים הפשוטים והשקטים שלנו, בין אחים, הם הסיום המתבקש לאילן היוחסין שהתחילו הורי-סבינו בבית הזה.
נמות שם יום אחד ודודנים בטלנים וחמקמקים יירשו את הבית ויחריבו אותו כדי להתעשר מהקרקע ומהלבֵנים, או מוטב, אנו עצמנו נהרוס אותו לפני שיהיה מאוחר מדי.
אירנה היתה נערה שנולדה לא להפריע לאיש.
לאחר שסיימה את עבודות הבוקר שלה היתה מבלה את שארית היום בסריגה על הספה בחדרה.
איני יודע מדוע סרגה כל כך הרבה, אני סבור שנשים סורגות משום שמצאו במלאכה הזאת תירוץ לא לעשות כלום.
אירנה לא היתה כזאת, תמיד סרגה דברים נחוצים, סוודרים לחורף, גרביים בשבילי, רדידים ואפודות בשבילה.
לעתים היתה סורגת אפודה ואחר כך פורמת אותה בן רגע כי משהו לא מצא חן בעיניה.
היה משעשע לראות את הצמר הפרום בסל, שומר על צורתו המסולסלת במשך כמה שעות.
בימי שבת הייתי הולך למרכז לקנות לה צמר.
אירנה סמכה על טעמי, אהבה את הצבעים שבחרתי ואף פעם לא נאלצתי להחזיר שום פקעת.
אני ניצלתי את היציאות האלה כדי לעשות סיבוב בחנויות הספרים ולשאול לשווא אם יצא ספר צרפתי חדש.
מאז 1939 לא הגיע לארגנטינה שום ספר בעל ערך.
אבל על הבית רציתי לספר, על הבית ועל אירנה, כי אני עצמי חסר חשיבות.
אני תוהה מה היתה אירנה עושה לולא הסריגה.
בספר אפשר לשוב ולקרוא, אבל משהושלם סוודר אי אפשר לחזור עליו בלי לעורר שערוריה.
יום אחד מצאתי את המגירה התחתונה בשידה מעץ הקמפור מלאה צעיפים לבנים, ירוקים, סגלגלים.
לא העזתי לשאול את אירנה מה בדעתה לעשות בהם.
לא היינו צריכים להתפרנס, בכל חודש הגיע הכסף מהשדות וההכנסות גדלו והלכו.
אבל אירנה התעניינה רק בסריגה, ואמנם הפליאה לסרוג, ואני יכולתי להתבונן שעות על גבי שעות בידיה כשני קיפודים כסופים, במסרגות המתרוצצות הלוך ושוב ובפקעות הצמר שהתנודדו בלי הרף בתוך סל או שניים על הרצפה.
זה היה יפיפה.
איך אוכל לשכוח את החלוקה הפנימית של הבית.
חדר האוכל, חדר האורחים עם הגובלנים, הספרייה ושלושת חדרי השינה הגדולים היו בחלק האחורי, שפנה אל רחוב רודריגֶס פֶּניָה.
רק פרוזדור אחד שהסתיים בדלת מוצקה מעץ אלון הפריד את החלק הזה מהאגף הקדמי, שהכיל חדר אמבטיה, את המטבח, את חדרי השינה שלנו ואת הסלון המרכזי, שהתחבר לחדרים ולפרוזדור.
הכניסה לבית היתה דרך מבוא שקירותיו מחופים אריחי חרסינה, ודלת מסורגת הובילה ממנו אל הסלון.
היית נכנס אפוא דרך המבוא, פותח את הדלת המסורגת ועובר אל הסלון.
שם בצדדים היו הדלתות של חדרי השינה שלנו, וממול הפרוזדור אל החלק האחורי של הבית.
בקצה הפרוזדור, מעבר לדלת האלון, התחיל הצד השני של הבית, אך יכולת גם לפנות שמאלה מיד לפני הדלת ולהגיע דרך מסדרון צר יותר אל המטבח ואל האמבטיה.
כשהדלת היתה פתוחה ניתן לראות שהבית גדול מאוד.
אם היתה סגורה, אפשר היה לראות בו אחת מהדירות הללו שבונים בימינו, שבקושי אפשר לזוז בהן.
אירנה ואני גרנו תמיד באגף הקדמי, כמעט אף פעם לא עברנו את דלת האלון אלא כדי לנקות, כי לא ייאמן כמה אבק מצטבר על הרהיטים.
בואנוס איירס אולי עיר נקיה, אבל אך ורק הודות לתושביה.
יש יותר מדי עפר באוויר, די במשב רוח קל וכבר אפשר לחוש באבק על מדפי השיש ובין המעוינים של מפות המקרמֶה.
קשה מאוד לסלק אותו היטב במברשת נוצות, הוא מתעופף ומרחף באוויר, וכעבור רגע הוא שוב מתיישב על הרהיטים ועל הפסנתרים.
תמיד אזכור את זה בבהירות כי זה קרה בפשטות ובלי פרטים מיותרים.
אירנה סרגה בחדרה, השעה היתה שמונה בערב ופתאום עלה בדעתי להרתיח בקומקום מים למאָטֶה.
הלכתי בפרוזדור עד לדלת האלון והתכוננתי לפנות במסדרון הקטן אל המטבח, ופתאום שמעתי משהו בחדר האוכל או בספרייה.
הצליל היה מטושטש ועמום, ודמה לקול נפילה של כיסא על שטיח או ללחש חנוק של שיחה.
באותו רגע, או כעבור שניה, שמעתי אותו גם בקצה הפרוזדור שהוביל מהחדרים ההם אל הדלת.
הסתערתי על הדלת לפני שהיה מאוחר מדי, הדפתי אותה בכל גופי וטרקתי אותה.
למרבה המזל המפתח היה בצד שלנו, ומלבד זה הסטתי גם את הבריח הגדול, ליתר ביטחון.
הלכתי למטבח, שמתי את הקומקום על האש וכשחזרתי עם מגש המאטה אמרתי לאירנה:
"הייתי צריך לסגור עכשיו את הדלת של הפרוזדור.
תפסו את החלק האחורי."
היא שמטה את הסריגה והביטה עלי בעיניה הרציניות, העייפות.
"אתה בטוח?"
אמרתי שכן.
"אם ככה," אמרה ונטלה שוב את המסרגות, "נצטרך לגור בחלק הזה."
אני מזגתי את המאטה בזהירות רבה, אבל היא חזרה למלאכתה רק כעבור רגעים אחדים.
אני זוכר שהיא סרגה אפודה אפורה.
האפודה הזאת מצאה חן בעיני.
בימים הראשונים זה נראה לנו מצער כי שנינו השארנו בחלק התפוס הרבה דברים שאהבנו.
כל הספרים הצרפתיים שלי, למשל, היו בספרייה.
אירנה התגעגעה לכמה מפות, לזוג נעלי בית שכל כך חיממו אותה בחורף.
אני הצטערתי על מקטרת העץ שלי ונדמה לי שאירנה הירהרה בבקבוק של תרופת הֶספֶּרידינָה שהיה לה שנים רבות.
לעתים קרובות (אבל רק בימים הראשונים) היינו סוגרים מגירה באחת השידות ומביטים זה בזה בצער.
"זה לא כאן."
וזה היה מתווסף לשאר הדברים שאבדו לנו בצד השני של הבית.
אבל היו לכך גם יתרונות.
הניקיון נהיה פשוט כל כך שגם אם היינו קמים מאוד מאוחר, בתשע וחצי, לפני אחת-עשרה כבר היינו יושבים בחיבוק ידיים.
אירנה התרגלה לבוא אִתי למטבח ולעזור לי להכין את ארוחת הצהריים.
הקדשנו לכך מחשבה והחלטנו כך:
בשעה שאני מכין את ארוחת הצהריים, אירנה תבשל כמה מנות שנאכל בערב, קרות.
זה שימח אותנו, כי תמיד הפריע לנו הכורח לצאת מהחדרים בערב ולהתחיל לבשל.
עכשיו די היה לנו בשולחן שבחדרה של אירנה ובמנות של בשרים קרים.
אירנה שמחה כי התפנה לה יותר זמן לסרוג.
אני הייתי קצת אובד עצות בגלל הספרים, אבל כדי שלא לצער את אחותי התחלתי לבדוק את אוסף הבולים של אבא, וכך יכולתי להרוג את הזמן.
נהנינו מאוד, כל אחד בעיסוקיו שלו, כמעט תמיד יחד בחדרה של אירנה, שהיה נוח יותר.
לפעמים אירנה היתה אומרת:
"תראה את הדוגמה הזאת שהמצאתי.
זה לא נראה כמו ציור של תלתן?"
וכעבור כמה רגעים אני הייתי שם מול עיניה מרובע נייר קטן כדי שתוכל להעריך איזו חותמת של אוֹפֶּן ומַלְמֶדִי.
הכל היה בסדר, ולאט לאט התחלנו לא לחשוב.
אפשר לחיות בלי לחשוב.
(כשאירנה חלמה בקול רם הייתי מתעורר מיד.
אף פעם לא הצלחתי להתרגל לקול הזה של פסל או של תוכי, קול שבא מהחלומות ולא מהגרון.
אירנה אמרה שהחלומות שלי הם טלטלות פראיות שלפעמים מפילות את השמיכה.
הסלון הפריד בין חדרינו, אבל בלילה שומעים כל דבר בבית.
שמענו זה את זה נושמים, משתעלים, ניחשנו את התנועה לעבר המפתח של ארונית הלילה, את נדודי השינה ההדדיים, התכופים.
מלבד זה הכול היה שקט בבית.
במשך היום נשמעו רחשים ביתיים, החיכוך המתכתי של המסרגות, חריקת הדפדוף באלבום הבולים.
דלת האלון, דומני שכבר ציינתי זאת, היתה מוצקה.
במטבח ובאמבטיה, שגבלו בחלק התפוס, היינו מדברים בקול רם יותר, או שאירנה שרה שירי ערש.
בְּמטבח יש יותר רעשים של צלחות וכלי זכוכית מכדי שיחדרו אליו קולות אחרים.
רק לעתים נדירות הרשינו לעצמנו להיות שם בשקט, אבל כשחזרנו לחדרים ולסלון, הבית נהיה חרישי וחשוך למחצה, ואפילו צעדנו יותר בשקט כדי שלא להפריע זה לזה.
דומני שזו הסיבה שבלילה, כשאירנה היתה מתחילה לחלום בקול רם, הייתי מתעורר מיד.)
זו כמעט חזרה על אותו דבר מלבד התוצאות.
בלילות אני צמא, ולפני ששכבתי לישון אמרתי לאירנה שאני הולך למטבח למזוג לי כוס מים.
מפתח החדר (היא סרגה) שמעתי את הרעש במטבח.
אולי במטבח ואולי באמבטיה כי המסדרון הקצר עימעם את הקול.
אירנה שמה לב שנעצרתי בבת אחת והיא ניגשה לצדי בלי לומר מילה.
עמדנו והקשבנו לקולות, שבאו בבירור מהעבר הזה של דלת האלון, מהמטבח ומהאמבטיה, או בפרוזדור עצמו שממנו יצא המסדרון הקצר, כמעט לידנו.
אפילו לא הסתכלנו זה בזה.
אחזתי בזרועה של אירנה והרצתי אותה אִתי עד לדלת המסורגת, בלי להביט לאחור.
הקולות בגבנו גברו אבל נשארו עמומים.
טרקתי את הדלת המסורגת ונשארנו בחדר המבוא.
עכשיו לא שמענו כלום.
"תפסו את החלק הזה," אמרה אירנה.
הסריגה השתלשלה מידיה והחוטים נמשכו עד לדלת ואבדו מתחתיה.
כשראתה שפקעות הצמר נשארו בצד השני שמטה את הסריגה בלי לתת בה עוד מבט.
"הספקת לקחת משהו?" שאלתי אותה שאלה נואלת.
"לא, כלום."
נשארנו עם הבגדים שעלינו.
נזכרתי בחמישה-עשר אלף הפסוס בארון שבחדרי.
עכשיו היה מאוחר מדי.
מכיוון שנשאר לי השעון, ראיתי שהשעה אחת-עשרה בלילה.
חיבקתי את מותניה של אירנה (נדמה לי שהיא בכתה) ויצאנו לרחוב.
לפני שהתרחקנו היה לי חבָל, סגרתי היטב את דלת הכניסה וזרקתי את המפתח לביוב.
שלא יעלה בדעתו של איזה מסכן לגנוב משהו והוא ייכנס לבית, בשעה הזאת וכשהבית תפוס.
*מתוך:
"שמיים אחרים", סדרת לטינו – הקיבוץ המאוחד.
*דימוי:
ג'יימס קרווין דרך Fubiz לאִיסָה וחֶרמן היא הולכת להתחתן, היא אמרה לנו.
ואז פרצה בצחוק.
היא החליטה לעזוב את האוניברסיטה ולנשור מהלימודים באמצע התואר כדי להתחתן, חתיכת הפתעה, אה, אמרה לנו סופיה בלי לעצור לנשום, היא לא שואלת אותנו, היא מאוהבת בשכן עם משקפיים של שחקן שחמט ששלחו אותו לעבוד בחו"ל על מלגת מחקר זרה, והיא מעדיפה להתחתן איתו, עם השכן, מאשר להיפרד;
ללכת לחיות יחד, רחוק, במלבורן או משהו בסביבה, ולנטוש את הספרים ולזרוק את הכול לעזאזל, לפח.
זה מה שסופיה אמרה.
ושלושתנו הופתענו מכך שהיא סיפרה לנו את זה ביוזמתה, סופיה, כי בסך הכול ידענו איך היא נראית ולא היינו קרובים זה לזה, נתקלנו בה לפעמים במעלית או במסדרונות הפקולטה לחינוך, שלום שלום, תמיד עצבנית, מוטרדת, עמוסה בדפים, נושפת בפוני שעל המצח שלה, שהיה שב ונופל מכובד משקלו שלו ומכסה את עיניה.
אח, איזה פוני סורר.
פיתחנו יכולת אינטואיטיבית לא לראות אותה כמעט כשהזדמן לנו במקרה מפגש חברתי באחד השולחנות המשותפים בחדר האוכל של הסטודנטים או כשקראנו יחד במעבדה הלשונית.
יום אחד היא הגיעה לשיעור עם תיבה מלאה בצבים.
לא אהבנו אותה ולא לא אהבנו אותה, היא הייתה היא, סופיה ארדילס, עם ההישגים האקדמאים שלה, הציונים שלה, העצבים המרוטים, הציפורניים עם הלק הירוק, הפוני המרדני שנופל על העיניים, ואילו שלושתנו היינו חברים מילדות, בלתי נפרדים, שלושתנו, מאז המעון ועד שהיינו שותפים בדירה שכורה של סטודנטים באוניברסיטה, תמיד יחד, משובטים ומנוגדים, שלושתנו, כמו איים שמה שמפריד ביניהם גם מחבר אותם.
סיפור אחד, רודריגו, מריו וסמואל, ושלושתנו הבטנו זה בזה במבט ארוך של שותפים לסוד, אנחנו חברים קרובים, אנחנו לא צריכים מילים כדי להבין זה את זה.
אבל סופיה הייתה שם, סופיה שהתעקשה בתוקף להזמין אותנו לחתונה שלה, לא כל יום מתחתנים, היא אמרה לנו כמעט בלי לנשום ונשפה בפוני שעל המצח שלה, וזה מיד שב ונפל והסתיר את מבטה כאילו זה מסמל משהו, ואולי זה באמת סימל, מי יודע.
היא הוציאה מהכיס ניירות במין הבעה נזירית של מרגלת ופרשה מפות דרכים מרשרשות כדי להסביר לנו בו במקום כבישים, טלפונים של אכסניות נוער, אתרי קמפינג, כבישי אגרה, גשרים, פניות, הזמנות עם תאריכים ולוחות זמנים מודגשים במרקר זוהר, הכול כדי לשכנע אותנו להיענות להזמנה, בבקשה בבקשה בבקשה, אנחנו מוכרחים לבוא, הכול כדי להקל עלינו את הדרך למודלה דל ואייה, המקום שנבחר לברית הנישואין, כשש מאות קילומטר מצפון לעיר, נוף הררי, סלעים ופרות, אי אפשר לפספס.
ללכת לחתונה של מישהי שאנחנו לא מכירים?
חשב רודריגז, למה לא?
חשב מריו.
סוף השבוע עוד רחוק ואין לנו משהו יותר טוב לעשות, חשב סמואל.
לא היינו צריכים לחשוב על זה יותר מדי, באותה תקופה ניצלנו כל תירוץ כדי להתרחק ולברוח, חתונה היא תירוץ, אמרנו לעצמנו, וזה הכול.
בהיעדר תוכניות מיוחדות, בחורות או בחינות באופק, יום שישי אחד אחרי ארוחת הערב אספנו כסף לקנות לסופיה מתנה, זרקנו שלוש חליפות כהות לתא המטען של המכונית, נעליים חדשות, חולצות לבנות, עניבות שחורות, מילאנו תרמוס בקפה חזק, הכנסנו כמה דיסקים לתא הכפפות, שלא תחסר לנו מוזיקה, ויצאנו בשתיקה לדרך הארוכה צפונה לעבר אותה הרפתקה פזיזה, החתונה של סופיה במודלה דל ואייה, בלי לדעת יותר מדי אילו סיבות עמוקות הניעו אותנו להשתתף בה וגם לא מה מצפה לנו.
נסענו מלאי ציפייה, נהגנו בתורות במכונית הנפתחת בצבע חרדל שהשאיל לנו אבא של מריו, שננהג בה יפה, ושלא נעשה שטויות, בעיקר הוא לא רוצה לשמוע על שריטות או על שפשופים, אה?
הנה המפתחות, הם הבריקו רגע בין אצבעותיו, רודריגו, מריו וסמואל, ושלושתנו היינו חברים בלתי נפרדים עוד מהגן.
צבע חרדל.
חלקנו הכול, שלושתנו, מבוקר עד לילה, סודות וספקות, שמחות והנגאוברים, חומרי קריאה ומצבי רוח, ימי ראשון מוכתמים בעצב, ימים של בהייה מרובה בידיים, בחורה מזדמנת כזו או אחרת, הכול כפול שלוש, אפילו את אותו אחר צהריים בלתי נשכח שבו גילינו, אחוזי התלהבות אמפטמינית כלשהי, את הגראן וייה של מדריד עם כל אותם שלטים מוארים על רקע השמיים הירוקים מגז וערוץ הבתים הבוערים כמו קוורץ בלב אור של כרום ומדבר;
האור השתגע פתאום, נעשה גס ומטומטם, הפך לאור דו-קוטבי;
ובאותו רגע, בדיוק באותו רגע, השיער של אישה סינית אחת התחיל לבעור.
וכך השארנו מאחורינו את אורות הניאון ואת השממה, את בתי הקברות הריקים המרוססים בגרפיטי ואת הכבישים הרדיאליים התחומים באורנים, ערוגות מופרכות שנבנו בין שני גושי בטון, שדות חמניות עם שביל בצד, הלהבה הצהובה של גידולי התירס, התקדמנו בחשכת הלילה תמיד צפונה, לא הייתה יותר ברירה, לעבר סופיה והחתונה שלה בהרים, שמאיזו סיבה בלתי ברורה כאילו הפנטה אותנו לעברה, משכה את שלושתנו יחד בחוטים בלתי נראים, הנחתה אותנו באפלה.
הכביש היה מסוע של מדורות.
מישהו גלגל סיגריית צמחים והדליק אותה והתחלנו להעביר אותה בינינו, לקחנו שכטות בתורות, שרנו שירים במקהלה, אחד המהם את הצלילים הראשונים והשאר הצטרפו אליו, העשן הסתלסל בספירלות איטיות ופרחי אניס נפתחו בריאות ופתאום נעשה נורא חם, אתם לא חושבים שנורא חם?
וזה גרם לשלושתנו לפרוץ בצחוק בו זמנית בלי סיבה, במכונית, ערב לפני החתונה, קצה הסיגריה בער על רקע אפלת הזגוגית כמו לפיד קטן ממונע בזמן שהלילה הבריש את גג המכונית.
פטריות החלו לצמוח בתא הכפפות.
נסענו והכביש נפרש ונפרש לפנינו, קיבל צורה גלילית של צינור שינק ובלע אותנו, ולאוויר היה ריח של מי פה בטעם מנטה.
הקטע האחרון של הנסיעה היה איטי ומתיש הרבה יותר משצפינו, חלק מהכבישים האזוריים לא היו מסומנים כמו שצריך או שהיו בשיפוצים, וכמה פעמים הלכנו לאיבוד, הסתובבנו סביב עצמנו, חזרנו על עקבותינו, חשבנו שסוף סוף הבנו איפה אנחנו נמצאים.
בסוף הלילה היינו אחוזי בחילה ומותשים מרוב שיטוטים;
החנינו את המכונית כדי לחטוף לפחות נמנום קצר במושבי המכונית הנפתחת, ליד תחנת דלק באיזה כפר חשוך למדי שהיה בעצם חווה קטנה עשויה קוביות לבנות שהצטופפו בלי כל חן לרגליו של צוק אפור, קומץ נביחות, חוד של מגדל פעמון רומנסקי, עייפות שרירים, הסיבובים המאטים בהדרגה של מד המרחק, רצועת הכביש הבלתי נגמר שהמשיכה לרוץ לאחור בחלומות, שוב ושוב, באמצעה קו מקוטע בצבע לטאה.
באופן מקרי לחלוטין התעוררנו במודלה.
הגענו לנקודת היעד שלנו כשהיינו בטוחים שאיבדנו אותה.
היה לנו זמן רק להתרענן קצת בתחנת הדלק, ללכת לשירותים, להחליף בגדים, להתגלח בחיפזון ולרוץ ברחובות האבן לבית העירייה, במרכז הכיכר, תחת עיניהם הבוחנות של שכנים בעלי מבט חקלאי-חוואי ושיער כפרי, ולהצטרף לחוגגים עם הזוג הצעיר בתרועות ושריקות וצעקות קונפטי.
זה היה בוקר יפהפה בחודש מאי, לא מעונן מדי, יום נפלא לנוח בו מנסיעה מעייפת, או אולי להתחתן בנישואים אזרחיים.
אולי אחרי הכול סוף השבוע לא יהיה מאכזב.
היינו בחתונה והמשכנו לנסוע, לגמוא קילומטרים, לבדוק את מפות הדרכים, תמרורים ופרצופים של אורחים, לראות אורות אינסופיים וקרקרים מלוחים, שולי כבישים ומחשופים, מחליקים כולם לאחור בבו-זמניות מטרידה.
שולחנות.
כיסאות.
עצים עם צווארי ג'ירפה.
אצבע עם פלסטר מצביעה על משהו רחוק:
שם.
כתם כחול של אגם בין ההרים.
שמיים גבוהים ורדומים שנכבשו על-ידי ענן אופראי לבן.
לידו עוד ענן מטושטש, ביישן יותר, בצבעים דהויים, כמו כשמביטים בתמונה תלת ממדית בלי המשקפיים.
אנחנו הרבה אורחים, מאתיים בערך.
ארבעה גרילים גדולים צולים בלי הפסקה בשר ודגים.
כיוון שאנחנו לא מכירים אף אחד ואף אחד לא מכיר אותנו, שמים אותנו בשולחן הרווקים, מוקפים ברווקים וברווקות, לא רחוק ולא קרוב לעוגת החתונה בת ארבע הקומות.
כך חלפו השעות, והשמיים הלכו ונמלאו עננים והחליפו צבע לאיטם, מי האגם רעדו והתקמטו ושבו והתיישרו, אינספור פעמיים, לאורך כל היום וכל הלילה, וכולנו היינו קצת נבונים וקצת טיפשים, קצת יפים וקצת מכוערים, קצת מהירים וקצת איטיים.
בתוך האוהל המואר במנורות נייר התחלפו זה בזה בדיחות ומשחקים, קולות חליצה של בקבוקים, והמולה והתקפי זעם שבקעו משולחן הילדים.
והפרפרים נכנסו ויצאו מהאוהל, ריחפו בין השולחנות, היכו כנפיים לרגע בהשתקפות ססגונית בכוס יין או הופנטו לברקו הכסוף של מזלג.
אחד מאחיו של החתן, שזרועו הייתה מקובעת בסד, התקרב למיקרופון ודקלם בקול נאה שיר שחיבר בעצמו לכבוד האירוע.
הוא זכה למחיאות כפיים.
אדון אפור שיער במדי צבא ואף צבעוני שר שיר, וכל הנוכחים הצטרפו אליו בהתלהבות רבה משצפה.
גם הוא זכה למחיאות כפיים.
עם רדת הערב והקינוחים הגיעה השעה להרים כוסיות ולרוקן אותן, השמפניה זרמה מכל עבר, התזמורת התחילה לנגן והזוגות לרקוד, גם אנחנו רקדנו בתורות עם בחורות גבוהות מאוד שזה עתה הכרנו בשולחן הרווקים שלנו, הן היו מהצד של החתן, לא מאוד יפות אבל חמודות, ושתינו איתן יותר מדי מרטיני ונאלצנו להימלט בריצה כמה פעמים לשירותים הניידים ולעקוף בדרך ילדים שיצאו מכל מקום, ילדים בכל הגילאים שרצו, שיחקו, קפצו, צחקו:
ילדים בכל צבעי הקשת.
הירח זורח בין העצים.
זיקוקים נדלקים ולוחשים.
שובל של אורות וצללים מלחך את פניהם וידיהם של הנוכחים.
צלם מקצועי מסתובב ומתעד את ההתרחשויות, והמון מצלמות חובבים מזמזמות ואוספות זיכרונות דיגיטליים משלהן, למען העתיד.
היה כבר אחרי חצות כשהבחורות הגבוהות מצד החתן התיישבו על הברכיים שלנו, בלי לבקש רשות, ואחר כך אנחנו התיישבנו על הברכיים של הבחורות הרווקות, כדי להמשיך את הבדיחה או כי בשלב הזה של המסיבה דעתנו לא הייתה צלולה מספיק כדי לדעת מה אנחנו עושים שם או מדוע, ולא הצלחנו להבין מה גרם לאחת מהן לצעוק:
"זה לא פייר!
זה נקרא לרמות!"
בסוף, קצת לפני שהמסיבה נגמרה, מישהו התקרב אלינו מאחור, כיסה לנו את העיניים בכפות הידיים ושאל:
"מי אני?" וזו הייתה היא, העיניים שלה ברקו והיא נשפה בפוני שלה, ראינו שהיא נסערת, היא נגעה בנו, פרעה לנו את השיער, ליטפה לנו את הזקנקן, את הידיים, אנחנו התחלנו לומר כמה היא יפה אבל סופיה קטעה אותנו ואמרה שלא, בלי כאלה, ושוב חזרה ואמרה כמה היא אוהבת אותנו, שהיא אוהבת את כולנו נורא, במיוחד את שלושתנו, ברצינות.
ושהיא לא יכולה לסבול את הרעיון שהיא תאבד אותנו או תהיה רחוקה מאיתנו אפילו דקה אף פעם, אף פעם, אף פעם, היא מעדיפה לאבד עין משדבר כזה יקרה.
ואז היא פרצה בבכי וניגבה את הדמעות שלה בסערה בצד הפנימי של שרוול השמלה שלה.
היא חיבקה את כולנו ובכתה, ותוך כדי כך הבטיחה ברצינות מבודחת:
"אני לא בוכה, לא, אני לא בוכה גם אם אני נראית כאילו כן."
והיא מחצה אותנו בזרועותיה חזק כל כך שיכולנו להרגיש את הלמות הדופק שלה ואת טכיקרדיית הלב שלה, ולכדה את הראשים שלנו בין כפות ידיה ובהתה בנו כאילו היא מהופנטת, דרך הלחות של הדמעות, היא נישקה אותנו בלהט במצח, בפה, בשיניים, בשיער, שלוש, ארבע פעמים, ונשבעה לנו בכל היקר לה ששלושתנו החברים הכי טובים שלה, האחים שלה בנשמה, שהיא אוהבת אותנו הכי בעולם, חולה על שלושתנו, ותוך כדי שאמרה לנו את זה היא בכתה, השתעלה, שיהקה, ואחר כך צחקה ואמרה וואו, אני כל כך מאושרת, אני כל כך מאושרת, אני לא משתגעת נכון?
והיא ניסתה ללכת, התרחקה מאיתנו כמה צעדים אבל מיד חזרה בפירואט, היא לא יכלה לעזוב אותנו, לא הייתה מסוגלת להתנתק מאיתנו, שאלה אם אנחנו לא רוצים עוד עוגה, התעקשה שנאכל ונשתה עוד קצת, שאנחנו רזים מדי והשיער שלנו ארוך מדי, וחוץ מזה אנחנו האורחים שהיא הכי אוהבת, שלא נהיה כבדים ולא נתעקש, נו, מה, העוגה לא טעימה?
שנעשה את זה בשבילה, בשביל סופיה, שאוהבת אותנו כל כך מאז הפעם הראשונה שהיא ראתה אותנו במסדרונות הפקולטה לחינוך, זו הייתה ממש אהבה ממבט ראשון.
"או שאתם רוצים שאני אכעס?"
והיא העמידה פנים שהיא נעלבת ודחפה לנו פרוסת עוגה גדולה כל כך שהיא בקושי נכנסה לנו לפה, עוד רגע היא הייתה חונקת אותנו, סופיה, מחינו בפה מלא עוגה, לא היה לנו קל לבלוע כמות כזו של קצפת, היינו צריכים לדחוף אותה במורד הגרון עם קאווה, ללעוס אותה בכוח, האמת שהיא הייתה טובה, חייבים להודות, אי אפשר להגיד שלא.
היא התרחקה כמה צעדים אבל מיד שינתה את דעתה וחזרה, אולי כי להתחתן היה מקום אפל ומפחיד, ללא תרגום סימולטני, מעין סחרחורת או נפילה, משהו לא מובן כמו הכיסא הזה ששם, לא, אולי דווקא כמו השני, אנחנו לא נבין עם השיער הפרוע שלנו, איזה צמא, איזה רעב, איזה הכול, והכאב והאומץ להיות נשואה עם שם משפחה אחר ולהצטרך לחיות רחוק מדי מהבית והפחד לשכוח הכול, את הפרצופים שלנו, יום אחד, ולמות לבד, ובגלל זה היא ביקשה מאיתנו רשות לקרוא לילדים שלה בשם שלנו, כשייוולדו, במחווה לרגע הזה, רודריגו, מריו וסמואל, שהיא הגתה בלי רווחים:
רודריגומריווסמואל.
וסופיה הנרגשת מהמחשבה על פגיעותה שלה ועל שלושת הילדים חסרי האונים האלה (כאילו סכנה קיומית אורבת להם) חיבקה ונישקה אותנו שוב על השפתיים, בסנטר, בגבות, שאפה את הצוואר שלנו וחזרה ואמרה לנו כמה היא אוהבת אותנו, חולה עלינו, אוהבת אותנו באמת, את שלושתנו, היא לא מגזימה, באמת, באמת שלא, וכשאמרה זאת הזילה דמעות של צחוק, של כאב, של צחוק.
ואז הופיע מאחוריה בעלה עם משקפי שחקן השחמט.
וקרץ לנו.
וחיבק את סופיה במותניים והתחיל לנשוך לה את האוזניים ולנשק לה את הצוואר ולשאוף את בושם הכלה הטרייה שלה המעורב במעט זיעה והתחיל לרקוד איתה ככה בצחוק, בדילוגים, אבל אחר כך התמסר לריקוד באמת ותוך כדי ריקוד גרר אותה בהדרגה אל מחוץ לאוהל, זה היה ואלס הפרידה, הוא הרחיק אותה מאיתנו בלי שתשים לב, הם כבר חייבים ללכת, אהובה שלי, חיים שלי, מחכה להם מונית בכניסה לחווה עם פנסים דלוקים וכל המזוודות שלהם כבר בפנים, להתראות, סופיה, להתראות, והיא הלכה ועשתה פרצופים עצובים ונשפה בפוני שעל העיניים, נופפה והפריחה נשיקות באוויר, היא לא התעייפה מלהיות שמחה ולהיות עצובה, סופיה.
ושניהם היו מאוהבים וריחפו הלאה משם אל עבר העתיד והחיים המשותפים, אפופים בריח המתפוגג של הפרחים, של סידורי השולחן, בקבוקי השמפניה, עשן הנרות והמריחואנה שעישנו האורחים וכל המוזיקה העצובה הזאת ברמקולים, מוזיקת החתונות שהיא לא טובה ולא רעה, אבל יש בה משהו חלול ונורא, שיכול לתלוש לך את הלב מהמקום ולהשאיר אותך מדמם אם אתה לא נזהר.
ילד בצורת אגס נרדם בכיסא שלו מרוב עייפות, נמרח על המשענת, וזקנה עצית, שנראתה כאילו כולה עשויה מבד יוטה ומקלות של מטריות, הצביעה עליו והכריזה:
"חף מפשע."
והיו קבוצות שכבר התחילו ללכת, נפרדו בצחוק, חיבוקים וטפיחות על השכם, פרידות בלתי נגמרות שנמשכו שעות, המעגלים התפרקו, נהיה מאוחר והילדים צריכים ללכת לישון:
עוד רגע תזרח השמש.
איש הצבא עם האף הצבעוני מריע לירח.
אורחת אחת עוזבת וחוזרת במהרה לחפש את השאל ששכחה.
היא חוצה את כל האוהל העצום, מרימה אותו, גומעת לגימה אחרונה מכוס אקראית ויוצאת שוב מהמקום שבו נכנסה.
השמפניה המשיכה לזרום בעליצות, המוזיקאים המשיכו לנגן כאילו הם נלחמים, אבל משהו נשבר.
המסיבה הגיעה אל קצה, זה היה ברור.
החתונה של סופיה נגמרה והשאירה מאחוריה תמונה של רעידת אדמה, כיסאות הפוכים ומפות מוכתמות בעיגולי יין, שאריות החגיגה העלו עשן בין ההריסות.
ולאחר שהזוג הטרי נעלם מעינינו המשכנו לשבת זמן ארוך בשתיקה בשולחן הרווקים, שתינו בלי לדעת מה לומר, ואחר כך מישהו הציע שנצא לקבל את היום החדש יחד, למה לא.
ויחד נעמדנו, למה לא, יצאנו מהאוהל בחברת אותן שלוש בחורות כה גבוהות שנעשו גבוהות ויפות יותר עם כל דקה חולפת והתפקעו מצחוק בלי שום סיבה והתנדנדו ללא הרף על הרגליים הארוכות מאוד שלהן התחובות בגרבי משי סגולות והניעו הרבה את ירכיהן.
אחזנו בזרוען של שלוש האלות הרווקות האלה ומעדנו איתן לחוף האגם, עם כוסות ובקבוקי וודקה וויסקי וג'ין וכל חוויית החתונה בעיניים ובחוץ התחיל להתפשט הזיגוג האדום של השחר כמו מין תמנון והאור צבע את הרקות שלנו בצבע לילך בהיר, חייזרי כמעט.
כאילו זו שעת דמדומים.
זה עשה חשק לנשום ולהתאוורר, האוויר הטרי ניקה לנו את הראש.
הנחנו לעצמנו ליפול לעשב.
והבנות מחו והיה להן כל כך קר מתחת לבגדים המעטים שהיו תלויים עליהן ברצועות, שבלי לתאם שלושתנו, שלושת החברים, הורדנו את הז'קטים שלנו כאיש אחד והנחנו אותם כמו ג'נטלמנים מפעם על הכתפיים הערומות שלהן, ככה הלבשנו אותן.
ונראה שהמחווה האבירית הזו מאוד מצאה חן בעיניהן, כי הן שפשפו את הראשים הריחניים שלהן בחזה שלנו לאות תודה ונישקו אותנו על השפתיים ברוך ובכוח.
התמסרנו לזה, לנשיקות, לחקירות לשון הדדיות, זה היה רק משחק תמים ושובב, תעלול ללא השלכות, ככה חשבנו אז, היינו עיוורים מכדי לנחש עתיד שבו צללית תצא מאחורי הקלעים כדי לגרור אותנו אל מחוץ לבמה.
והבטנו בגזעי העצים ובעננים, במקורי הציפורים ובגחליליות, במראת האגם הקטן ובאבנים הגדולות והקטנות.
גם אנחנו היינו – הבנו פתאום – שאריות של מסיבה, מאפרות גדושות בדלים כבויים, כוסות שנשתו למחצה, סיפורים שלא הושלמו, כריות מעוכות, קרח שנמס, הבהובים אחרונים של הרפתקה אנושית שהתחילה רחוק מאוד משם, זמן רב לפני כן.
אולי ניסע לפורטוגל?
הציעה אחת הבחורות, והרעיון היה כל כך מטורף ונהדר שלא היה צריך לפסול אותו, כן, זה היה מפתה, פתאום הופיעו לנגד עינינו קטע מקיר עם פסיפס של ציורים מורכבים, קנקן של וִיניוֹ וֵרדֶה, רחש של מפל בקלויסטר של מנזר מואר, שמיים אטלנטיים פתוחים לים, פצועים אנושות משחפים ועצי דקל, משורטטים בחיפזון במשיכות כבליה של חשמלית שהתנשפה במעלה רחוב צר עד בלתי אפשרי, כל כך הרבה דברים.
בראשינו הדהדו ההברות, פורטוגל.
פורטוגל שקופלה לשלושה כמו מכתב שהולך רגל מחזיק בידו (הגורל?), כדי לשלשל בתיבת הדואר הקרובה ביותר, כי הדבר החשוב אינו לשהות ב, או להגיע ל, או להיות באיזה מקום, אלא להאריך עוד קצת את הדרך כדי להישאר תמיד דרוכים, בלי להביט לאחור.
יום חדש האיר, ולפני שהמשכנו בדרכנו אל הפסיפסים שכבנו רגע כולנו יחד בעשב הלח בשדה תחת הרקיע המכוכב של אמצע מאי עם הכוסות על הבטן וצבתות של סרטן בלתי נראה שצבטו אותנו מבפנים, מלמעלה ומלמטה, וצפינו בשלווה בחיזיון השחר המפציע ברוגע על גדת הנהר, שתויים למדי, מותשים, כשמין מלנכוליה מרקדת לנו במעמקי הבטן, וגם מאושרים עמוקות מכך שהכול הסתדר לטובה, בלי שום טעות, מושלם, כולנו הסכמנו שזה היה שווה את זה.
האור הוא כמו בד מוסלין שנסחט.
כך נגמרה החתונה של החברה שלנו סופיה במודלה, וששתנו נשארנו לשכב עוד קצת ולהתענג על הרגע, על הנשימה של העולם, על הדממה המושלמת, אולי רק צרצר רחוק.
לה.א.ט.
אין ספק שמיום ליום הוא יהיה זקן יותר, רחוק יותר מהימים שבהם היה שמו בוב, מהשֹיער הזהוב שהיה נשמט על רקותיו, מהחיוך ומהעיניים הנוצצות כשהיה נכנס חרש לחדר האורחים, ממלמל ברכה או מניע קלות את ידו ליד האוזן והולך לשבת תחת המנורה, קרוב לפסנתר, עם ספר או סתם כך, שליו ומנותק, פזור נפש, מביט בנו שעה ארוכה בפנים חסרות הבעה, מניע לפעמים את אצבעותיו כדי לסובב את הסיגריה ולהסיר את האפר מדש חליפותיו הבהירות.
עכשיו, כששמו רוברטו והוא משתכר מכל דבר ומכסה את פיו בידו המלוכלכת כשהוא משתעל, הוא מתרחק גם מבוב שהיה שותה רק שתי כוסות בירה בלילה הארוך ביותר, ועל שולחנו בבר של המועדון ערֵמת מטבעות של עשר פרוטות, לבזבזן בתיבת התקליטים.
כמעט תמיד בגפו, מקשיב לג'אז, פניו חולמניות, מאושרות וחיוורות, בקושי מנענע אלי את ראשו לברכני בעָברי, עוקב אחרי בעיניו כל זמן שאני נשאר שם, כל זמן שאני מצליח לשאת את מבטו הכחול הנעוץ בי בלי לאוּת, משלח בי ללא מאמץ את הבוז העז ואת הלעג, העדין ממנו.
לעתים, בשבתות, היה בחברתו של בחור אחר, צעיר עד להכעיס כמוהו, והיה משוחח איתו על סולנים, על חצוצרות ומקהלות, ועל העיר האינסופית שבוב יקים על חוף הנהר כשיהיה אדריכל.
הוא היה משתתק בראותו אותי עובר, מברך אותי בקצרה ושוב לא גורע את עיניו מפני, מחליק מלים כבויות וחיוכים מזווית הפה אל חברו, והלה תמיד היה מביט בי לבסוף ומכפיל בשתיקה את הבוז ואת הלעג.
לפעמים כשהרגשתי חזק ניסיתי להחזיר לו מבט:
הייתי משעין את פני על יד אחת ומעשן מעל הכוסית שלי, מביט בו בלי להניד עפעף, בלי להסיח את תשומת לבי מפנַי, שהיו חייבות להישאר קרות ונוגות מעט.
בעת ההיא בוב דמה מאוד לאינֶס;
יכולתי לראות משהו ממנה בפניו, שם, באולם המועדון;
ואולי באחד הלילות הסתכלתי בו כמו שהייתי מסתכל בה.
אך בדרך כלל העדפתי לשכוח את עיניו של בוב והייתי מתיישב ומפנה אליו את גבי, מביט בפיות המדברים סביב שולחני;
שקט ועצוב לעתים, כדי שיֵדע שיש בי משהו מעבר למה שהניעו לחרוץ עלי משפט, משהו קרוב אליו;
לפעמים הייתי מוזג לעצמי כמה כוסיות ואומר בלבי "בוב היקר, לך וספר זאת לאחותך," ומלטף את ידי הנערות שעל ידי, או מגולל תיאוריה צינית כלשהי, כדי שהן תצחקנה ובוב ישמע.
אבל יכולתי לעשות ככל העולה על רוחי:
בהתנהגותו ובמבטו של בוב, לא היה ניכר כל שינוי בעת ההיא.
זכור לי רק מקרה אחד, המוכיח כי שם לב להצגות בבר.
לילה אחד, בביתו, חיכיתי לאינס בחדר האורחים, ליד הפסנתר, והוא נכנס, לבוש מעיל גשם רכוס עד הצווארון וידיו בכיסים.
הוא בירך אותי בניד ראש, ומיד הביט סביבו וצעד בחדר כאילו ביטל אותי בתנועתו המהירה;
ראיתי אותו מתהלך ליד השולחן, על השטיח, דורך עליו בנעלי הגומי הצהובות שלו.
הוא נגע באצבעו באחד הפרחים, התיישב על קצה השולחן והתחיל לעשן, מבטו נעוץ באגרטל, צדודיתו מופנית אלי, רכון מעט, רפה ומהורהר.
אני עמדתי שעון אל הפסנתר ומתוך אי-זהירות הקשתי בידי השמאלית על אחד הקלידים הנמוכים, ועכשיו הייתי אנוס לחזור על הצליל כל שלוש שניות ולהביט בו.
לא רחשתי אליו אלא שנאה וכבוד מבויש, והוספתי להטביע את הקליד, לתקוע אותו בזעם נפחד בדממת הבית, עד שפתאום נמצאתי מחוץ לכל זה, צופה בתמונה כעומד בפתח או במעלה המדרגות, רואה ומרגיש את בוב השקט והמרוחק על יד חוט העשן העולה ברעד, מרגיש את עצמי, גבוה ונוקשה, פאתטי ונלעג מעט באור הדמדומים, הולם באצבעי בקליד הנמוך כל שלוש שניות בדיוק.
אז עלה על דעתי שאינני מקיש בפסנתר מתוך רברבנות לא מובנת, אלא קורא לו;
שהצליל העמוק אשר אצבעי שבה ומשמיעה בעקשנות בגווע הרטט האחרון, הוא מילת התחנונים שנמצאה לי סוף סוף, המילה שבה יכולתי לבקש סובלנות והבנה מנעוריו האכזריים.
הוא לא זז עד שאינס טרקה למעלה את דלת חדר השינה, לפני שירדה להצטרף אלי.
אז הזדקף וניגש בעצלתיים אל צדו האחר של הפסנתר, השעין מרפק, הביט בי לרגע ואמר בחיוך מקסים:
"הלילה הוא ליל חלב או ויסקי?
דחף הגאולה או זינוק אל התהום?"
לא יכולתי לענות לו כלום, לא יכולתי לרסק את פניו במכה;
חדלתי להקיש על הקליד ולאט לאט הרחקתי את ידי מהפסנתר.
אינס ירדה עכשיו במדרגות ואז הוא פנה לצאת ואמר לי:
"טוב, אולי אתה מאלתר."
הדו קרב נמשך שלושה או ארבעה חודשים ואני לא יכולתי לחדול מביקורי הליליים במועדון – אני נזכר, דרך אגב, שהתקיימו אז משחקי אליפות בטניס – כי כשהייתי בא לשם אחרי היעדרות, היה בוב מברך את שיבתי ובעיניו משנה לעג ואירוניה, והיה מתרווח בכסאו בהבעה של שביעות רצון.
כשבא הרגע שבו לא יכולתי לייחל עוד אלא לפתרון אחד, לשאת את אינס לאישה בהקדם האפשרי – השתנו בוב ותכסיסיו, אינני יודע כיצד נודע לו שאני מוכרח לשאת את אחותו, ושאני נאחז בכורח הזה בשארית כוחותי.
האהבה שאהבתי את הכורח הזה ביטלה את העבר וכל קשר להווה.
בעת ההיא לא שמתי לב אל בוב, אך זמן קצר אחר כך נזכרתי איך השתנה באותה תקופה, ופעם קפאתי על מקומי בפינת רחוב, מסנן קללות בין שיני, כשהבנתי שפניו חדלו להיות לעגניות ושהוא התחיל להתמודד איתי בכובד ראש ובחישובים מאומצים, כמי שמביט בסכנה או במשימה מסובכת, כמי שמנסה לאמוד מכשול ולהשוות אותו לכוחו שלו.
אבל אני כבר לא יחסתי לו חשיבות ואפילו התחלתי להאמין שבפניו הקפואות והדוממות נולדת הבנה למהותי, לעבר טהור ורחוק שהכורח הנערץ להינשא לאינס חילצו מן השנים והמאורעות כדי לקרב אותי אליו.
אחר כך הבנתי שהוא חיכה ללילה, אבל הבנתי זאת רק בלילה ההוא, כשבא וישב אל השולחן שהסבתי אליו לבדי ושילח את המלצר בתנועת יד.
חיכיתי כמה רגעים והסתכלתי בו, הוא כל כך דמה לה כשהניע את גבותיו, וקצה אפו, כקצה אפה של אינס, נמעך מעט בדברו.
"אתה לא תתחתן עם אינס," אמר.
הבטתי בו, חייכתי וחדלתי להביט בו.
"לא, לא תתחתן איתה, כי אפשר למנוע דבר כזה אם מישהו באמת נחוש בדעתו למנוע את זה." צחקתי שוב.
"לפני כמה שנים," אמרתי לו, "זה היה מעורר בי חשק רב להתחתן עם אינס.
עכשיו זה לא מעלה ולא מוריד.
אבל אני מוכן להקשיב לך, אם אתה רוצה להסביר לי…" הוא זקף את ראשו והוסיף להביט בי בשתיקה:
אולי כבר היתה לו תשובה מוכנה והוא חיכה שאסיים את דברי כדי לענות לי.
"אם אתה רוצה להסביר לי למה אתה לא רוצה שאתחתן איתה," שאלתי לאט ונשענתי אל הקיר.
מיד ראיתי שמעולם לא תיארתי לעצמי עד כמה הוא שונא אותי, וכמה החלטית שנאתו;
פניו היו חיוורות והוא חייך בשפתיים ובשיניים חשוקות.
"אפשר לחלק את זה לפרקים," אמר, "הלילה לא יספיק לי."
"אבל אפשר לומר זאת בשתיים-שלוש מילים.
אתה לא תתחתן איתה כי אתה זקן והיא צעירה.
אני לא יודע אם אתה בן שלושים או ארבעים, לא חשוב.
אבל אתה כבר גבר מגובש, כלומר, מתפורר, כמו כל הגברים בגילך חוץ מן היוצאים מן הכלל." הוא שאף מהסיגריה הכבויה, הביט ברחוב ושב להביט בי;
ראשי היה שעון אל הקיר ועדיין חיכיתי.
"מובן שיש לך סיבות להאמין שיש בך משהו יוצא מן הכלל, שהצלחת להציל דברים רבים מכשלון.
אבל זה לא נכון." צודדתי ממנו את פני והתחלתי לעשן.
הוא הטריד אותי, אבל לא האמנתי לו;
הוא עורר בי שנאה פושרת, אבל הייתי בטוח ששום דבר לא יניע אותי לפקפק בעצמי אחרי שגיליתי שאני מוכרח לשאת את אינס לאישה, לא:
ישבנו אל שולחן אחד ואני הייתי נקי וצעיר כמוהו ממש.
"אולי אתה טועה," אמרתי לו, "בבקשה, אולי תציין משהו שמתפורר בי…" "לא, לא," אמר במהירות, "אני לא ילד קטן.
לא אתחיל במשחק הזה.
אתה אנוכיי;
אתה חושני בצורה מלוכלכת.
אתה כבול לדברים עלובים והדברים הם שגוררים אותך.
אתה לא מגיע לשום מקום, ולא שואף לכך בעצם.
זהו זה, זה הכל;
אתה זקן והיא צעירה.
אסור לי אפילו לחשוב עליה בנוכחותך.
ואתה מתיימר…" גם אז לא יכולתי לרסק את פניו, לכן החלטתי להתעלם ממנו;
ניגשתי אל תיבת המוסיקה, בחרתי משהו והכנסתי מטבע.
חזרתי לאט אל כסאי והקשבתי.
המוסיקה לא היתה חזקה, מישהו שר במתיקות ובהפסקות גדולות.
ועל ידי אמר בוב שאפילו הוא, אפילו מישהו כמוהו, לא ראוי להביט לאינס בעיניים.
ילד אומלל, חשבתי בהערצה.
הוא אמר שהדבר הנתעב ביותר בזקנה, כלשונו, מה שגורם להתפוררות או אולי מסמל אותה, הוא החשיבה במושגים:
כוללים את כל הנשים במלה אישה, דוחפים אותן בגסות כדי שיתאימו למושג שנוצר מחוויה דלה.
אבל, הוסיף ואמר, גם המלה חוויה אינה מדויקת.
אין עוד חוויות, רק הרגלים וחזרות על דברים ישנים, שמות נבולים לכנות בהם את הדברים וכאילו לברוא אותם, כך אמר, בערך, ואני חשבתי לעצמי ברוך, שאולי היה צונח ומת, או מוצא דרך להרוג אותי בו במקום ובו ברגע, אילו סיפרתי לו על התמונות שהוא העיר בי כשאמר שאפילו הוא לא ראוי לנגוע באינס בקצה אצבעו, הילד האומלל, או לנשק את שולי שמלתה, את עקבות רגליה וכדומה.
אחרי זמן מה – המוסיקה פסקה ואורות המכשיר כבו והעמיקו את הדממה – אמר בוב "זה הכל," והלך משם בהילוכו הרגיל, הבוטח, לא מהיר ולא איטי.
אם בלילה ההוא ראיתי את פניה של אינס בקלסתרו של בוב, אם ברגע מסוים טמן לי הדמיון המשפחתי מלכודת בהבעה כלשהי ונתן לי את אינס במקום בוב, כי אז היתה זו הפעם האחרונה שראיתי את הנערה.
אמנם התראיתי איתה שוב כעבור שני לילות בפגישתנו הקבועה, ויום אחד בצהריים, בפגישה שקבעתי מתוך יאוש, אך לשווא.
ידעתי מראש שנוכחותי וכל דברי יהיו לשווא, שכל תחינותי הטרחניות ימותו מוות מדהים, כאילו מעולם לא היו, ימוגו באוויר הכחול והעצום של הכיכר, תחת שלוות העלווה הירוקה, בעיצומה של העונה הטובה.
תווי פניה הקטנים והמהירים של אינס, שבוב הראה לי בלילה ההוא, אף על פי שכוונו נגדי ותקפו אותי, הזכירו לי את התלהבותה ואת תמימותה של הנערה.
אבל איך יכולתי לדבר אל אינס, לנגוע בה, לשכנע את האישה שנעשתה אדישה פתאום בשתי הפגישות האחרונות.
איך יכולתי להכירה או אפילו להיזכר בה כשהבטתי באישה שגופה ארוך ונוקשה על הכורסה שבביתה ועל הספסל שבכיכר, אותה נוקשות תקיפה ומתמשכת בשתי השעות השונות, בשני המקומות;
האישה שצווארה מתוח, עיניה מביטות נכחה, פיה מת, ידיה נטועות בחיקה.
הבטתי בה וראיתי "לא", וידעתי שכל האוויר סביבה הוא "לא".
אף פעם לא גיליתי מה היה הסיפור שבוב בחר לספר לה;
מכל מקום, אני בטוח שלא שיקר.
בעת ההיא שום דבר לא היה יכול להניעו לשקר, אפילו לא אינס.
לא ראיתי עוד את אינס, אף לא בצורתה הריקה והנוקשה;
נודע לי שנישאה ושעברה לגור בבואנוס איירס.
באותה תקופה של סבל ויסורים אהבתי לתאר לעצמי את בוב מעלה על דעתו את כל מעשי ובוחר בדיוק במעשה או בצירוף המעשים שיכולים להמית אותי אצל אינס, ולהמית אותה בשבילי.
כעת, זה שנה שאני רואה את בוב כמעט יום יום, באותו בית קפה, מוקף אותם אנשים.
כשהציגו אותו לפני – היום שמו רוברטו – הבנתי שהעבר לא נמדד בזמן, שיום האתמול נוגע ביום שהיה לפני עשר שנים.
עדיין נותר בפניו שריד שחוק מפניה של אינס, ותנועה אחת של פיו די היה בה לשוב ולהראות לי את גופה המוארך של הנערה, את צעדיה המתונים והגמישים, ואותן עיניים כחולות שלא השתנו שבו והביטו בי תחת תסרוקת רפויה, המוחזקת בסרט אדום.
הנעדרת והאבודה לעולמים יכלה להשתמר חיה ושלמה, ברורה לחלוטין, נאמנה לכל מהותה.
אך התקשיתי לחטט בפניו, בדבריו ובתנועותיו של רוברטו, כדי למצוא את בוב ולשנאו.
בערב פגישתנו הראשונה חיכיתי שעות עד שיישאר לבד או ייצא, כדי לדבר אליו ולהכות אותו.
שקט ומחריש, בוחן מפעם לפעם את פניו או מעלה את זכרה של אינס על חלונותיו המבריקים של בית הקפה, חיברתי בערמומיות את משפטי הגידוף, מצאתי את הנעימה הסבלנית שבה אומר לו אותם, ובחרתי את החלק בגופו שיספוג את המכה הראשונה.
אך עם רדת הלילה הוא הלך, עם שלושה חברים, והחלטתי לחכות, כמו שהוא חיכה לפני שנים, ללילה המתאים שבו אהיה לבדי.
כשראיתי אותו שוב, כשנולדה ידידותנו השניה שאני מקווה שלא תסתיים לעולם, סילקתי מלבי כל מחשבה על התקפה.
הוחלט שלעולם לא אדבר אתו על אינס ועל העבר, שאשמור את כל זה בשתיקה, חי בתוכי.
איני עושה כלום חוץ מזה, כמעט כל ערב, מול רוברטו והפנים המוכרות בבית הקפה.
שנאתי תישמר חיה ולוהטת כל עוד אוסיף לראות ולשמוע את רוברטו.
אין איש יודע על נקמתי, אבל אני חי אותה, זועמת ומתרוננת, יום אחר יום.
אני מדבר אליו, מחייך, מעשן, שותה קפה, וחושב כל הזמן על בוב הטהור, החדור אמונה, על החלומות הנועזים שחלם.
אני חושב על בוב שאהב מוסיקה, בוב שתיכנן לרומם את חיי האדם בבניית עיר שיופיה יסמא את העיניים, עיר לחמישה מיליון תושבים, לאורך חוף הנהר, בוב שמעולם לא יכול לשקר, בוב שהכריז על מלחמת הצעירים בזקנים, בוב שהיה אדון העתיד והעולם.
הירהרתי בכל אלה בשלווה ובפרטי פרטים, מול הגבר הקרוי רוברטו, שאצבעותיו מזוהמות מטבק, שחייו מגוחכים, הגבר שעובד במשרד מצחין כלשהו, נשוי לאשה שמנה שהוא קורא לה "הגברת שלי", מבלה את ימי ראשון הארוכים שקוע בכורסת בית הקפה, מעיין בעיתונים ומהמר על מרוצים בטלפון.
מעולם לא אהב איש אישה באותה העוצמה שאני אוהב את אומללותו, את שקיעתו המוחלטת בחיי האדם המטונפים.
איש לא התרגש מאהבה כמו שאני מתרגש לנוכח חלחלותיו החטופות, לנוכח התוכניות דלות האמונה שבוב ההרוס והרחוק מכתיב לו לפעמים, רק כדי שיוכל למדוד בדיוק עד כמה הזדהם, לתמיד.
איני יודע אם קיבלתי פעם את פניה של אינס בשמחה ובאהבה כמו שאני מקבל כעת יום יום את פניו של בוב בעולם המבוגרים הקודר והמבאיש.
הוא הגיע לעולם הזה לא מכבר ומפעם לפעם עוד אוחזים אותו געגועים קשים.
ראיתיו מתייפח ושיכור, מקלל את יומו ונשבע לחזור במהרה לימים של בוב.
ברגעים אלה, אני יכול לומר זאת בוודאות, לבי עולה על גדותיו מרוב אהבה ונעשה רגיש ושופע חיבה כלבה של אם.
בתוך תוכי אני יודע שלעולם לא ילך מכאן כי אין לו מקום ללכת אליו, אבל בעדינות ובסבלנות אני מנסה להביא אותו לידי הסתגלות.
כחופן מאדמת המולדת, כתצלומי רחובות ואנדרטאות, כשירים שמהגרים אוהבים להביא איתם, כך אני בונה לו אט אט תוכניות, אמונות והתחלות חדשות, ולכולן הטעם והאור של ארץ נעוריו, הארץ שבא ממנה לפני זמן מה.
והוא נענה לי:
תחילה הוא מוחה כדי שאכפיל את הבטחותי, אך לבסוף הוא מתרצה ומעווה את פניו בחיוך, מאמין שיום אחד יחזור אל עולמו ואל זמנו של בוב ונרגע לו בשלושים שנותיו, מתהלך בלי להתרעם ובלי למעוד בין הגוויות המבעיתות של שאיפותיו הישנות, בין צורותיהם המבחילות של חלומותיו, אשר נשחקו והלכו תחת לחצן האדיש והתמידי של אלפי רגליים בלתי נמנעות.
*הסיפור לקוח מתוך:
"פני האסון" מאת חואן קרלוס אונטי.
הוצאת עם עובד,1988.
הדבר הראשון שדרשה ממני פָּאס כשהתחתנו היה שאפסיק לבזבז את הכסף על אלכוהול ודיסקים כאילו הייתי איזה ראג'ה.
החובה העיקרית שלי הייתה לשלם שכר דירה ולממן את הדברים של הילדה:
חיתולים, חלב, בגדים, כל מיני זוטות.
סבלתי מההשפלה האינסופית של עבודה בלילות.
הייתי נשאר במערכת של העיתון עד שיצאה השמש או עד שמדור המונדיאל היה מוכן.
אני לא זוכר כמעט כלום מהמונדיאל הזה:
רק את טעם הדם ואת השידור של הגול הראשון, שהתברר כאסון.
זה היה לילה נורא.
הכתבים שיחקו כדורגל במסדרון בזמן שחיכינו לתחילת שידור טקס הפתיחה, וכתוצאה ממסירה לא מוצלחת שהתרוממה גבוה מדי, שברו אגרטל והמים שנשפכו ממנו הרסו מדפסת.
בזמן שנזפתי בהם והחרמתי את הכדור, פספסנו את הריאיון עם נשיא הפדרציה שתכננו לגנוב מהטלוויזיה בשביל כתבה, כי השליח שלנו במונדיאל היה עמוס מדי:
הוא היה צריך גם לראות את המשחק, גם לפענח את שפת הארץ המארחת וגם להנפיק קבלות שיצדיקו את הבזבוזים העצומים שלו על זונות.
המצאתי שתי פסקאות של הצהרות מטעם נשיא הפדרציה – בדיעבד התברר שהן זהות להצהרותיו – והוריתי שיבקשו מהשרתים לקחת את המדפסת לתיקון.
כיוון שהיה לפנות בוקר והשרתים כבר הלכו הביתה, הוריתי לכתבים לנקות את הבלגן.
כיביתי את מכונת הקפה בתור עונש מינימלי.
בסיפוק רב, לקחתי לעצמי את הקפה החם האחרון של הלילה.
"אתם חייבים ללמוד להיות גברים," אמרתי לבכיינים האלה כשבאו להתלונן על הטעם התפל של הקפה הקר.
רוֹמוּלוֹ, המרדן מבין כפופי, ניסה לסתור את דברי והזכיר את הקשר העתיק בין משחק וגבריות, מצטט את פינדארוס בתור דוגמה.
יהירותו עצבנה אותי כל כך שהכרחתי אותו להתערב אתי על תוצאת משחק הפתיחה, אפילו שהסיכויים לגמרי לרעתו:
אני בחרתי באלופת העולם ואילצתי אותו להפקיד את אמונו בקבוצה האפריקאית האלמונית שמנגד.
רומולו התקומם וציטט את שפינוזה, את סלבדור איינדה וסמוראי כלשהו.
הנחתי לו, ברוב נדיבותי, להתפתל בדיאלקטיקה כמה דקות, שתיים או שלוש.
אחר כך איימתי עליו שאם לא ישתוק אטיל עליו את האחריות לתיקון המדפסת.
"אתה מהמר פה על הרבה כסף," התאונן ואז בחר בשתיקה.
זה באמת היה הרבה כסף.
אני לא זוכר כמה, חצי מהמשכורת השבועית שלו אולי.
בדיוק מה שמגיע לו על כך שהתמרד.
נגמר לי הקפה במחצית, אז נאלצתי להורות שידליקו שוב את המכונה.
מצב הרוח השתפר.
התחלתי להשתעשע בכדור המוחרם בעוד המשחק, משעמם ואיטי כמו הזיקנה, התקדם בעצלתיים.
קרה אסון.
הקבוצה האפריקאית האלמונית ניצלה מסירה לא מדויקת וחוררה את הרשת של אלופת העולם.
רומולו קפץ על השולחן ורקד מין ריקוד אפריקאי.
בעטתי בכדור הארור בזעם והוא טס כמו טיל לאורך המסדרון בתנועה סיבובית.
מכונת הקפה התנפצה לרסיסים.
"אל תהיה כזה," דרש רומולו.
חשבתי להעניש אותו על שפנה אלי בגוף שני, אבל העדפתי לשמור את הצעד הנואש והרודני הזה לשעת כושר.
הוריתי לו רק להביא סמרטוט ולהתחיל לנקות.
האלוף, מבויש, לא ידע כיצד להגיב ובזאת תמה תבוסתי.
רומולו והאפריקאים רקדו.
יצאתי מחדר המערכת רגע לפני שהשמש הראתה את פרצופה הלועג.
עצרתי את המונית הראשונה שראיתי וביקשתי מהנהג שייקח אותי לכספומט בשוק.
רציתי להחזיק אצלי את שכר הדירה, את הכסף שאני חייב לרומולו ואולי עוד כמה גרושים לתיקון מכונת הקפה המרוסקת.
נהג המונית הקשיב ברדיו לפרשנויות שאחרי המשחק.
"השחורים האלה גברים, גברים," סינן.
שתקתי כמו מסכן.
שנאתי אותו.
אז החלו לבקוע מהרדיו כל מיני דברים מוסרניים על התנהגות עירונית ופשע.
הנהג החליט לחקות את הרדיו.
"לא כדאי לך לעצור בכספומט בשוק.
יש הרבה עבריינים באזור הזה," ייעץ.
ביטלתי את דבריו באדישות והוריתי לו שיחכה לי פה.
בכניסה לשוק, עבריין בשר ודם, לבוש בבגדים דהויים ובעל עור גס ומחוספס, ביקש ממני כסף לארוחת בוקר.
"לא," אמרתי לו בחיוך רפה.
אני אוהב כספומטים, אפילו את השבורים והמקושקשים כמו זה שבשוק.
הקבצנים השתינו עליו – הוא הסריח – ושברו את הדלת ולמרות הכול הכסף ישב לו בבטחה בחיקו הממושמע.
"תן לי את הכסף, חבר."
שוב הטיפוס הזה.
רק הפעם מלווה בסכין גבינה שלהבו ספוג, קרוב לוודאי, בכל המחלות בעולם, ממלריה ועד דיסלקציה.
החלטתי להיות גבר.
"לך קיבינימט," שאגתי בקריאת קרב והסתערתי עליו.
לעבריין היו אולי חיים מיוסרים ודלים, אבל מצבו הגופני היה מצוין.
הוא בלם אותי בג'אב ופתח לי את השפה.
אחר כך קיפל אותי בבעיטה.
הצמדתי את השטרות לחזה כמו אימא והצאצא שלה.
חטפתי שלוש או חמש בעיטות בגב ובישבן, דומם כקדוש מעונה.
לאחר מכן שמעתי זעקה ממושכת, שלא יכלה להיפלט מהפה המדמם שלי.
בקושי הסתובבתי.
הנבל היה על הברכיים, בֶּקָע עמוק כמו הים בראשו ועיניו לחות, ריקות.
מאחוריו, כמלאך המגיח מן הזריחה, הופיע נהג המונית ומפתח ברגים בידו.
במכונית הוא נתן לי כמה מפיות נייר לנקות את פצעיי.
הוא התנשף כמו אבא שנוזף בבנו על ציוניו הגרועים.
הרדיו הוקיע את הפשע העירוני.
"אתה טיפש מאוד, בחור צעיר."
ספרתי את הכסף.
היה שם מספיק כדי לשלם שכר דירה וחובות ואפילו לתת תשר נאה למושיע שלי.
"לך לישון," הוא המליץ כשעצרנו מול הכניסה לביתי.
הוא קיבל בחמדנות מאוד לא הירואית את הכסף שהצעתי לו.
אני התייסרתי.
המפתחות היו כבדים כמו מאסר עולם והדלת נפתחה בחריקה, מציגה בפני את הירידה לשאול.
פאס שתתה קפה מול הטלוויזיה.
היא צפתה בשידור החוזר של הגול לטובת הנבחרת האפריקאית האלמונית.
"הם ניצחו.
איזה יופי."
היא החווירה כשראתה את הדם על חולצתי ואת פי הפצוע.
נחפזתי לתת לה את שכר הדירה כדי להבהיר לה שאני חי.
אולי לא בריא, אבל מנצח.
"מה לעזאזל קרה?"
הילדה התחילה לבכות.
היה תורי לתת לה חלב, כמו בכל בוקר.
"מה שקרה הוא שאני גבר."
כמו קיסר שיוצא לגלות, הלכתי לחמם את הבקבוק.
דימוי:
boneface רומינה הסתכלה עליו, זה נכון.
היא הסתכלה עליו זמן רב מהתור האחר בקופות של הסופרמרקט.
ולבסוף אמרה לו:
"טוב לראות אותך".
ואחר כך תיקנה:
"טוב לראות אתכם, להִת'".
ויצאה אל הרחוב עם עגלה חצי ריקה.
היא נענעה את מותניה כמו בריקוד.
כך לפחות היה נדמה למריאטה.
"להִת'," חזר אחריה סמואל ההמום.
"מה זה אמור להביע?" אמרה מריאטה.
הגיע תורָם בקופה.
הלקוח שלפניהם סיים לקבל את העודף מהקופאית וכעת פינה להם מקום.
"מה מה אמור להביע?"
"אתה ממשיך להתראות איתה?"
"אוף!" התנשף האיש בזמן שהניח על המסוע את התפוחים, התפוזים, זוג הלימונים, החסה והשעועית הירוקה.
קודם הפירות והירקות, אחר כך מוצרי החלב, בסוף המצרכים.
תמיד אותו הדבר.
"מה זאת אומרת להִת', תגיד לי?"
"זו ברכת שלום…" "יש לך משהו לספר לי?" עקצה אותו מריאטה.
"לא, בבקשה, את הפירות עם הפירות," סימן לילד שהתחיל לארוז את המוצרים באקראיות בשקיות ניילון.
"ואיפה אני שם את הנייר טואלט?" שאל הנער.
"עם החומרי ניקוי, לא יודע…" היסס סמואל.
"הנייר הולך עם המפיות, בבקשה," התערבה מריאטה.
הקופאית דמתה למכונה אוטומטית.
היא סרקה את הברקוד של המוצר, לחצה על הכפתור, הסתכלה על המסך, קליק, סרקה את הברקוד של המוצר, דאבל-קליק.
נשארו רק העוף והביצים לסיום הקנייה.
"תספר לי, אני מקשיבה," אמרה שוב מריאטה.
"כולי אוזן."
"זה לא הזמן, יקירתי," התנצל סמואל, מבטו ממוקד בידיו של הילד, שהכניס את העוף לשקית קטנה יותר.
נדמה גם שהוא מתנצל בפני הקופאית.
"עכשיו אתה מתבייש… אבל כולם שמו לב איך היא הסתכלה עליך," והיא פנתה לקופאית, "את ראית את הילדונת הזאת, נכון?"
הקופאית לא הגיבה.
מריאטה תפסה את ראשה בידיה.
היא לחצה אותו ולחצה.
כאילו אם תלחץ חזק, תוכל להפסיק להיות היא.
מה היא רוצה להגיד במחווה הזו, מה לעזאזל היא תעשה עכשיו, שאל את עצמו סמואל.
מתי היא תבין, מריאטה.
"15,848 פסו," הודיעה הקופאית.
סמואל פתח את הארנק והוציא שני שטרות של עשרת-אלפים פסו.
האישה לחצה על אחד הכפתורים ופתחה את הקופה.
שלוש שורות לשטרות והפינה למטבעות.
"תרצה לתרום שני פסו לקרן 'סנטה אספרנסה'?"
"כן," אמר סמואל.
"לא," קטעה אותו מריאטה.
והיא הורידה את הידיים מהראש וחזרה להיות עצמה.
"כן," תיקן הוא, בפנים מבוישות.
"לא," היא חזרה ואמרה.
"אנחנו לא רוצים לתרום שום דבר."
הקופאית החזירה להם 5,125 פסו.
תודה שקניתם אצלנו, על לא דבר, להתראות, שלום.
סמואל הפריד את המטבעות ומסר אותם לנער:
152 פסו.
"ואתה חושב שאתה יכול לפתור משהו עם כמה גרושים," התלוננה מריאטה.
"מתי כבר תפסיקי עם השטויות שלך!" זרק לעברה האיש.
מריאטה תפסה את העגלה והתחילה להסיע אותה במעבר.
סמואל הלך מאחוריה.
הם נעצרו מול דוכן עיתונים.
כותרת הערב הודיעה שמצאו מאה עשרים וחמישה אלף גורילות בקונגו.
הם התקרבו לקרוא את אותה הידיעה.
מאה עשרים וחמישה אלף גורילות.
אחר כך פנו הלאה מהעיתונים והמשיכו ללכת עם העגלה לכיוון הדלת.
לפני שיצאו הביטו זה בזה.
הם נראו אכולי חרטה, אשמים.
כאילו נמאסו על עצמם.
"תגיד לי אם אתה ממשיך להתראות איתה, אני מתחננת."
"מריאטה…" העז למלמל סמואל.
בראשו עברה, כמו הֶבְזֵק, תמונתן של מריאטה ורומינה הולכות מכות.
שתי הנשים כמו זוג חיות פרא:
אגרופים, מרפקים, בעיטות, דחיפה מדויקת.
לחי מדממת, צלע שבורה, אמבולנס.
"באמת אין שום דבר שאתה רוצה להגיד לי?"
הוא רצה להגיד שבפעם הבאה לא ישקר לה.
שבפעם הבאה הוא יאזור אומץ.
שכן, הוא נפגש עם רומינה כל שבוע, שכן, הוא ממשיך לשלם לה קצבה, שהוא אף פעם לא יפסיק להתראות איתה, גם אם יגידו לו שהיא רוצחת סדרתית.
גם אם יום אחד היא תדקור אותם בסכין ביציאה מהסופרמרקט.
שכן, הוא אף פעם לא יפסיק להתראות איתה כי היא הבת שלו.
זה מה שהוא היה אומר למריאטה בפעם הבאה.
אבל זו עוד לא היתה הפעם הבאה, כך שבאותו ערב, כשעגלת הסופר מפרידה ביניהם, סמואל שיקר לה.
"לא, אני כבר לא מתראה איתה."
"יודע מה…?" היססה מריאטה.
ולא סיימה את המשפט.
היא תפסה את ראשה בידיה ועצמה את העיניים.
מה היא ניסתה להגיד במחווה הזו?
חזר ושאל את עצמו סמואל.
הכול.
היא רצתה להגיד שמה שעלה עכשיו שוב ושוב, מה שנבט בלי שליטה בראשה הפתוח היה בקושי קצה חוט של מחשבות שהן אפלות מכדי לתת להן דרור שם, בשערי הסופרמרקט, מול האיש הזה, שנראה לה פתאום זר גמור.
ואז הורידה האישה את הידיים, אספה את השיער בקוקו ואמרה:
"בזהירות עם הגלגלים."
אחר כך תפסה פיקוד על העגלה.
*דימוי:
גורסקי, "99 סנט", דיפטיך, 2001 ברגעי הערות שלו התברר לקָסְטור שוב עד כמה הוא אוהב בתי חולים.
כל כך נעים היה לו שם, בתכריכי האור החובק של חדר הניתוח, שאף העז לבקש מהאחות הרדמה מקומית.
אף על פי שהכאב בצדו המשיך לייסר אותו, הוא רצה לראות הכול, להמשיך הכול, לעקוב אחרי הפרוצדורה צעד אחר צעד, בלי להפסיד שום פרט.
התחשק לו לשמוע את הבדיחות המקבריות של המנתחים, את ההנחיות שלהם, את החתכים, לחזות בהחייאת גופו לא כגיבור האירוע אלא כעד מיוחס.
הוא ידע עם זאת, שאין סיכוי רב שייעתרו לבקשתו:
הניתוח הצפוי היה מסובך, ובוודאי, כפי שיכול להסיק מהבעת פניה המזועזעת של המרדימה, לא רגע מתאים לבדיחוּת הדעת.
אף על פי כן, ברגע שהחלה הספירה האיטית לאחור והכול היטשטש מול עיניו, לא הצליח לכבוש את הצחוק שעורר בו הדגדוג המיטיב של אובדן ההכרה:
הוא היה מאושר והרגיש בבית, הוא חש שגופו כמעט בבעלותו ויהיה שלו לגמרי כשיתעורר, כאשר הרופאים יבתקו סוף סוף את גשר הבשר והאיברים החיוניים שחיבר אותו במשך עשרים שנה לבטן אחיו פּוֹלוּקְס, שכבר כמה שעות גופו קפוא כלהב האזמל.
אולי חלם.
ואולי התמונות ההזויות הופיעו בשבר הזמן שבו עבר מעֵרות למצב ההשעיה שאי-אפשר לקרוא לו שינה בדיוק.
כך או כך, אור חדר הניתוח נותר בתודעתו אחרי הספירה.
אך כעת רצה קָסטור להרגיש או לדמות שהאורות האלה הם אורות אחרים:
האורות החביבים פחות של האינקובטור הכפול שאלתרו הרופאים, כך סיפרה אמו, כשהתבשרו על לידתם החריגה של תאומים המחוברים במותניהם.
פעמים רבות בעבר דמיין את ההתרחשות באינקובטור, עד כדי כך שבסופו של דבר ניכס לעצמו את הזיכרון.
הוא היה בטוח שראה בסיוטים את עיני התינוק שלו, המומות גם אם סומות, את המפרקים התפוחים שלו, המשותקים כמעט בהשוואה לנפנופי הזרועות חסרי המנוח של אחיו.
והוא ראה גם את פּוֹלוּקְס, ילוד שלֵו פחות מאחיו, שאולי היה מוטרד מהגוף האחר ששכב לצדו:
דומם כל כך, מופתע ונרגז כל כך מהזוועה הזאת שלא אפשרה לו להתנועע בנוחות במרחב הדחוק של האינקובטור.
לימים, אותה בועה של צינורות וחימום מלאכותי שדרכה התבוננה בהם האם הטרייה והמבועתת היתה בעיני קסטור לסמל של הקיום הכפול שלו, ובהמשך גם למשל על עולם קטנוני שבו יצטרך לחלוק עם פולוקס איברים חיוניים מסוימים.
ומשום כך, בדרכו לבית החולים עשרים שנה מאוחר יותר, כשכבר היה בטוח שהבחין בדיוק ברגע מותו של אחיו, ידע קסטור שאיש – ובטח לא אלוהים – לא יוכל להאשים אותו שדחק את המצב אל הקצה.
בכל ליבו האמין שהוא ואחיו היו ההוכחה הקיצונית לכך שאלוהים יכול לטעות:
שתי נשמות שהתגלמו באותו הגוף, ישויות הכרוכות זו בזו בשניוּת מגושמת, משגה נשגב שאפשר לתקן רק בדרך אחת:
הקרבת אחת הנשמות לטובת שימור הגוף המשותף.
כעת, במיטת בית החולים, כאשר הקללה עמדה להסתיים, יכול קסטור לברך את עצמו ולחזור ולומר שבסופו של דבר אלוהים בחר שישרוד החזק יותר.
האמת היא, שאת זה ידעו שניהם מהרגע הראשון.
וידעה זאת גם אמם, חרף נחישותה לראות בהם מעין משוואה מתמטית, עד כדי כך שקראה להם כפי שקראה:
תאומים מיתיים שחזרו לעולם כתאומים מפלצתיים.
מעשה זה של גנדרנות תרבותית, או שמא הציניות הלא-מודעת אך הבלתי-נסלחת של האם, לא היה הניסיון היחידי שלה לעשות אותם לאחד.
נהפוך הוא, השם הזה, שהזכיר לשני הילדים בכל לילה צלול את גזר הדין שלהם, הצטרף לניסיונות הרבים שלה לגרום להם להידמות לאלים התאומים, יצורים זהים, מבשרי טוב, שבורכו בְּיִחוד בעולם שכולו שגרה.
בנימה חגיגית שקסטור מעולם לא הצליח להסביר לעצמו, נהגה האם לומר שהרופאים ניבאו לבניה חיים קצרים ביותר.
לידות שכאלה, חזרה ואמרה לעיתונאים שביקרו אותה בשנים הראשונות, שכיחות יותר מכפי שחושבים, ושכיח לא פחות המוות המוקדם והמקביל כמעט של הילודים.
כך התיימרה להסביר מדוע היא רואה בבניה ניצחון של האמונה על מגבלות ההיגיון של הטבע.
לכן גם אספה והציגה בגאוותנות הררי סיפורים ונתונים על המקרים הספורים של תאומים סיאמיים מרשימים לא פחות שהגיעו בכל זאת לגיל הבגרות, ביניהם שני תאומים מקסימים שנולדו בסיאם לפני מאה שנים כמעט והפכו לבני חסותו של הקיסר.
לא פחות.
האם הקפידה להשמיט את העובדה שהסיאמיים האלה, ורבים אחרים, הפכו לאטרקציות בקרקסים ולחומר הגלם של צהובונים.
מעט נאמר באותן מסיבות עיתונאים מטריארכליות על הסיוטים של תאומים טרגיים אלה ואחרים, ועוד פחות מזה על חיי המין שלהם, על דרכם הייחודית לספק את תאוותיהם, על שגרות היומיום שלהם ועל הצרכים שלהם.
כאשר ניסה מישהו לדחוק את האם לאזורים האינטימיים האלה היא הייתה סוטה לעניין אחר, מציעה למבקרים עוד תה ובוחרת להציג תמונות נושנות של אותם נסיכים מסיאם שכיבדו את המצלמות בגיחוכיהם, גאים כמעט בעיוות שלהם.
בחדרו, חשב קסטור שהגאווה הזאת לא מפוגגת במאום את תוגת היצורים החריגים האלה.
בין שראה בהם נסים או תיפלצים, היה ברור שבני אדם לעולם לא יפסיקו לשאול את עצמם שאלות על חיי הסיאמים:
על המה והאיך והמתי החשאיים של קיומם המשונה.
מבחינתו של קסטור, הפער הבולט ביותר בערבוביית המידע שאספה אמו על פני השנים נגע לעימותים ביניהם.
שום עיתונאי לא טרח מעולם לשאול אותה על החיכוכים ביניהם, על הקטטות, על הבדלי האופי הבסיסיים הטבעיים לתאומים, שהוסיפו דרמה לנישואי הבשר שלו עם אחיו פולוקס.
את הדוגמה המובהקת למחלוקות האלה עוררה דווקא התמונה של התאומים מסיאם:
ערב אחד, זמן קצר לאחר יום הולדתם השלוש-עשר, הדביק קסטור את התמונה על מראשות המיטה שלו.
פולוקס נתקף זעם ברגע שראה אותה, ואמר שהם לא צריכים את התמונה הזאת כדי לזכור את הטרגדיה שלהם, שאין סיבה להתפאר במצבם, שהם לא מפלצות.
ויתכן שקסטור התעקש להשאיר את התמונה דווקא משום שנהנה להקניט את אחיו, ולאו דווקא משום שקסמה לו כל כך.
פולוקס ניסה לתלוש אותה, ובמהלך הקטטה התברר לו שקסטור חזק ממנו בהרבה.
הניסיון להתגושש התגלה כנואל:
ההתנשמות הכאיבה לשניהם באותה מידה, ובאותה מידה נותרו תשושים וחבולים במיטה, מובסים אל מול חיוכם המיוסר של התאומים מסיאם.
מאותו רגע, במין שחזור של ימיהם באינקובטור, הגביר פולוקס את מאמציו להשתחרר מאחיו.
הוא זה שחקר ובחן לעייפה את האפשרות שיסתכנו בבוא היום בניתוח המסוכן שיפריד ביניהם.
ניתוחים כאלה היו בלתי אפשריים כמעט בימים ההם, לא רק בגלל האיברים הרבים שהיו משותפים להם, אלא בגלל מכשולים כלכליים בלתי עבירים.
לכך היה צריך להוסיף את אדישותו של קסטור לכל שאלת ההפרדה ביניהם.
תחילה צפה בסערת הנפש של אחיו בשיוויון נפש, בזילזול או פשוט בהשלמה, אך זמן קצר לאחר מכן החל לחבל במאמציו.
אלוהים, התעקש באוזני פולוקס הנואש, רצה שייוולדו כך, ואותו אלוהים יידע להכחיד אותם בזמן, תמיד ביחד.
אלוהים יחסל אותם אחת ולתמיד, ישלח אותם, מי יודע, לגן עדן מאוכלס בתאומים סיאמיים, ואולי לגיהינום שמן הסתם לא יהיה שונה ממנו בהרבה.
תכופות שגה בדמיונות מהנים על מה שיקרה להם ביום הדין או בתחיית המתים.
האם יזכו בהתחשבות מיוחדת?
האם יסלחו להם מראש על חטאיהם?
האם קדושתו של האחד תחייב את המלאכים לאפשר לאחר, החוטא חסר התקנה, להיכנס לגן עדן גם הוא?
וכך, שבויים בקיום הכפול שלהם, המשיכו קסטור ופולוקס להתגלגל לאורך החיים, נסתרים מעין ככל האפשר, על רקע חרדתה הסמויה של האם והשכחה שבאה לאחר מכן, כאשר חדלה להיענות לעיתונאים ואולי אף התחילה לפקפק בעצמה בברכה המקופלת במפלצתיות של צאצאיה.
ואולי בגלל העליונות הגופנית הברורה של אחיו, החל פולוקס לראות במוחו את מקור העצמאות האפשרי היחיד.
קסטור, מצדו, הסכים להיסחב אחריו בכיתות כמו שֵתל שחובר לשקדנות המופרזת של פולוקס, שחצן בה במידה שהיה אדיש לחומר הלימוד.
הוא התייחס כמעט בלעג לעובדה המגוחכת שעליו לגשת לבחינות שאותן יעבור אחיו בהצטיינות והוא בקושי יטרח להשיב עליהן.
בדומה לשאלת הכניסה לגן עדן, קסטור ידע שהוא לא צריך לדאוג:
איש לא יוכל לגרש אותו מהכיתה וגם לא לשלוח אותו לבית ספר לתלמידים מוגבלים או בעייתיים.
בכל מקרה יאפשרו לו להתקדם כצל של האח השקדן – המבריק, כך אמרו – שנאלץ לשלם בכישלונותיו של אחיו על הסבל שגרם לו כשאילץ אותו להציג את עצמו בפרהסיה, לשאת את המבטים של התלמידים האחרים, של המורים ושל ההורים.
לעתים קרובות העמיד קסטור פנים שהוא מצונן או סובל ממיגרנות או כאבי בטן עזים, שאילצו אותם להישאר בבית או לחזור מבית הספר.
פולוקס התעמת אתו על ההצגות האלה והיה אומר לו "לא כואב לך כלום, אני יודע שלא כואב לך." על כך השיב קסטור, שהתפוצץ מצחוק כל הדרך הביתה, "איך אתה יודע, הא?"
כשחזרו הביתה היה קסטור משכלל את נקמתו בפולוקס, שחשף אותו לעולם:
בעוד אחיו לומד, דפדף קסטור בשבועונים, הלך לשירותים בתדירות מרגיזה, הקשיב למוזיקה רועשת.
פולוקס, שכוחו הגופני של קסטור הכניע אותו, עשה מצדו כל מה שיכול כדי למזער את הנזקים:
הוא למד כשהאחר ישן, ניסה להתעלם ממנו, אטם את אוזניו.
האם מתה כשמלאו להם שבע-עשרה.
כבר לא היה מי שיחשוב שהם ראויים או טובים מאחרים.
פולוקס התחפר עוד יותר בספרים, מונע על ידי החרדה ותחושת הנטישה, למד כמה שיכול ואף הצליח להפגין חדות מחשבה מרשימה, שאותה ניצל לכתיבת מאמרים שגם אם לא הכניסו לו הרבה, לכל הפחות סיפקו לו פרנסה ונחמה על כך שאינו יכול לשנות את מצבו.
וגם אז התנגד קסטור לכל חשיפה, בכל פעם שפולוקס הפציר בו שיקבלו את פניו של איזה עיתונאי.
רק לפעמים, כשרוחו של קסטור הבריון היתה טובה עליו, נתנו האחים ראיון, ובו היתה לפולוקס הזדמנות מועטה להתבטא בין הערותיו המרירות של קסטור.
מרגע שהתייתמו, הבין קסטור עד תום כמה נוח לחיות כשאתה מחובר לאח חרוץ.
במקביל, גילה את הסחטנות כצורה נוספת של שליטה בגוף שחלק עם פולוקס:
הוא בקושי הסכים לאכול, ואיים על אחיו בכל פעם שהלה התלונן בפניו על סבילותו.
קסטור ידע שאינו צריך לחשוש מפולוקס, אפילו ברמה המשפטית.
מה יגידו השופטים?
מי יקבל על עצמו להחליט למי משניהם שייך הגוף המשותף?
החוק לא מסוגל להבחנות מעין אלה:
פסק הדין לעולם יהיה לא צודק.
מאותו רגע החל קסטור לחשוד שמותו של אחד מהם יגרור את מות האחר, וזה עניין אותו רק כנקמה אפשרית על אלוהים יודע איזה עוול שעשה לו אחיו.
על בסיס אמונה זו החל לשתות, התמסר להרס האיטי של הגוף המגונה בבדיחות קודרת.
בתגובה לנחישות של פולוקס להיאחז בחיים, השתכר קסטור בלי הפוגה ונהנה מהרעיון שיגיע יום ובו יתפוצץ הכבד המשותף שלהם.
פולוקס הפציר בו שיישאר פיכח, התחנן שיכבד את הגוף שאינו רק שלו.
תבוא בטענות לאלוהים, היה משיב קסטור ומחסל עוד בקבוקים, כוסיות, קנקנים.
השתייה היתה לעיסוק היחידי שלו, לתכלית הבלעדית שלו.
פולוקס דבק בחיים ואילו הוא נאחז במותם ההלום והמאושר של שניהם, במצב של שכרות שאחיו חלק בעל כורחו כאשר האלכוהול הרווה את דמו וגרם לו להקיא על כתביו, בעוד האח שהיה עמיד יותר למשקה נתקף עליזות דווקא.
לבסוף התעוררו באחד הלילות בכאבים עזים, שבישרו על התפוצצות הכבד.
פולוקס התקשר לאמבולנס ובינתיים חיכה קסטור שיהרוג אותו הכאב – הייסורים שתמיד נראו קשים יותר אצל אחיו אך היו, כעת ותמיד, זהים.
בניגוד לצפוי, הצליח בית החולים להשיג תרומה – אחת בלבד – להשתלה.
ובזמן שקסטור המיוסר ופולוקס הגווע הובלו לבית החולים, שאלו את עצמם נושאי האלונקה והרופאים והאחיות מי יזכה באיבר המבורך.
אבל לא היה זמן להחלטות:
הכבד הגיע מבעוד מועד בשביל קסטור ומאוחר מדי בשביל פולוקס, שמת באמבולנס מאחר שלא היה מסוגל לשאת את הכאב, את הזעם, את החיים.
חבל, אמר לעצמו קסטור בחדר הניתוח זמן קצר לפני שביקש מהאחות שיעשו לו הרדמה מקומית.
אבל מיד בהמשך גילה שמות אחיו לא מטריד אותו מי יודע מה.
הגידול שיָבש יוסר, ומגופו של פולוקס אפשר יהיה לקצור איברים חדשים בשביל הגוף ששרד.
אולי מחר, חשב קסטור, כשיהיה חופשי לגמרי, ישקול ברצינות להפסיק לשתות.
במזרח סַלְטוֹ יש לי שני דודנים, בוגרים כיום, שבשנתם השתים-עשרה, בעקבות התעמקות בספרי ז'וּל וֶרן, הגו את הרעיון הנפלא לעזוב את ביתם וללכת לחיות ביער.
היער נמצא במרחק שתי פרסאות מהעיר.
שם אמרו לחיות חיים פרימיטיביים ולהתקיים על ציד ודיג.
ראוי לציין ששני הנערים לא בדיוק זכרו לקחת עמם רובים או חכות, אך מכל מקום היער היה שם, חירותו צופנת אושר וסכנותיו מהלכות קסם.
למרבה הצער, מחפשיהם מצאו אותם ביום השני, המומים למדי, חלושים ותשושים, ולתדהמתם הרבה של אחיהם הקטנים – האמונים אף הם על ז'.
ורן – עדיין ידעו ללכת על שתי רגליים ולא איבדו את כוח הדיבֵּר.
אף-על-פי-כן, ההרפתקה של צמד הרובינזונים עלולה היתה להיות חמורה יותר אילו התרחשה בתפאורה של יער אחר, פחות עירוני.
כאן, במיסיוֹנֶס, הבריחות מגיעות למרחקים לא צפויים, כאלה שנגרר אליהם גבריאל בֶּנינקָסָה בשל גאוותו על מגפיו החדישים.
משהשלים את לימודיו בהנהלת-חשבונות, נתקף בֶּנינקָסָה תשוקה לוהטת להתוודע לחיי הג'ונגל.
לא מזגו הוא שדחף אותו לכך, כי בֶּנינקָסָה היה בחור שקט, שמנמן וּורוד פנים, הודות לבריאותו המצוינת.
לפיכך היה שפוי דיו לבכר כוס תה ועוגיות על פני השד-יודע איזה מזון מפוקפק וקלוקל מהיער.
אך כשם שרווק שהיה מתון ומהוגן כל ימיו רואה לו חובה, ערב נישואיו, להיפרד מחיי החירות באורגיה בחברת ידידיו, כך ביקש גם בֶּנינקָסָה לפאר את קיומו המיושב בשניים-שלושה זעזועים של חיים מסעירים.
לפיכך הפליג על נהר הפַּרַנָה אל חווה אחת, עם מגפיו המפורסמים.
אך יצא את קוֹרייֶנְטֶס ומייד נעל את המגפיים החזקים, שכן תניני הגדה כבר הלהיטו את הנוף.
ועם זאת הקפיד מנהל-החשבונות לשמור על מגפיו, ונזהר משריטות ומלכלוך.
כך הגיע לחווה של סנדקו, וכבר כעבור שעה נאלץ הלה לרסן את התלהבות אחיינו.
"לאן אתה הולך?" שאל אותו בהפתעה.
"ליער;
אני רוצה להסתובב שם קצת," השיב בֶּנינקָסָה, שזה עתה תלה את הווינצ'סטר על כתפו.
"מסכן שכמוך!
הרי לא תצליח לצעוד אפילו צעד אחד.
לך לאורך השביל, אם אתה רוצה… אבל מוטב שתעזוב את הנשק הזה ומחר אשלח פועל ללוות אותך."
בֶּנינקָסָה ויתר על טיולו.
ובכל זאת הלך עד שפת היער ונעצר שם.
כלאחר יד ניסה צעד אחד פנימה, ונעצר.
הוא טמן את ידיו בכיסיו והתבונן ארוכות בסבך הסמיך, שורק מנגינות רפות וקטועות.
לאחר ששב והשקיף אל היער מכל עבריו, חזר מאוכזב למדי.
אף-על-פי-כן, למחרת צעד בשביל המרכזי לאורך פרסה אחת, ולמרות שרובהו חזר משם שקוע בשינה עמוקה, בֶּנינקָסָה לא הצטער על הטיול הזה.
עוד יבוא זמנן של חיות הפרא.
גם בּנינקסה היה שקוע בשינה עמוקה, כשהעיר אותו סנדקו.
"קדימה, ישנוני!
קום לפני שיטרפו אותך חי."
בּנינקסה התיישב בבת-אחת על מיטתו, המום מאורם של שלושת פנסי-הרוח שהתנדנדו בחדרו.
סנדקו ושני פועלים שפכו משהו על הריצפה.
"מה קרה, מה קרה?" שאל וירד לריצפה.
"כלום… תיזהר על הרגליים… זה העונש."
לבּנינקסה כבר נודע על הנמלים המשונות הקרויות אצלנו העונש.
הן קטנות, שחורות ומבהיקות, ומתקדמות במהירות בנחילים רחבים למדי.
והן חיות טרף.
הן משמידות את כל העומד בדרכן:
עכבישים, צרצרים, עקרבים, צפרדעים, נחשים, וכל יצור אחר שאינו יכול להן.
אין חיה, ולוּ הגדולה והחזקה ביותר, שלא תנוס מפניהן.
חדירתן לבית פירושה השמדה מוחלטת של כל יצור חי, כי אין פינה או חור נסתר שהנהר הטורף לא יחדור אליהם.
הכלבים מייללים, השוורים גועים, ואתה אנוס לעזוב את הבית אם אינך רוצה להיות מכורסם עד השלד בתוך עשר שעות.
הן נשארות במקום אחד יום, יומיים, אפילו חמישה ימים, בהתאם לעושר החרקים, הבשר או השומן שבו.
מִשֶׁכילוּ הכל, הן מסתלקות.
ועם זאת, אין הן חסינות בפני קרֵאוֹלין או חומר הדברה דומה;
ומכיוון שחומר זה מצוי בשפע בחווה, מקץ פחות משעה נשאר הבית נקי מהעונש.
בֶּנינקָסָה בחן מקרוב סימן כחול-שחור של נשיכה ברגלו.
"הן נושכות חזק מאוד, באמת!" אמר בפליאה, ונשא את ראשו אל סנדקו.
הלה לא השיב על האבחנה שלא היה בה שום חידוש לדידו, ורק התברך על שבלם את הפלישה בעוד מועד.
בנינקסה שב ושקע בשינה, אף שכל הלילה ביעתו אותו חלומות בלהה טרוֹפּיים.
למחרת הלך ליער, הפעם עם מאצֶ'טֶה, שכן הבין סוף-סוף שכלי זה יביא לו שם תועלת רבה יותר מאשר הרובה.
אמת, אחיזתו לא היתה נפלאה, ופגיעתו במטרה – הרבה למטה מכך.
אך מכל מקום עלה בידו לקצץ ענפים, להצליף בפני עצמו ולחתוך לעצמו את מגפיו;
הכל במכה אחת.
היער האפלולי והחרישי עייף אותו עד מהרה.
הוא הרגיש – בצדק, אגב – כמי שצופה בבימת הצגה בשעות היום.
בשעה זו לא נותרה מהחיים הטרופיים הגועשים אלא תפאורה דוממת.
שום חיה, שום ציפור, שום רעש כמעט.
בנינקסה כבר פנה לחזור, כשזמזום עמום משך את תשומת-ליבו.
עשרה מטר ממנו הקיפו דבורים זעירות את הכניסה לחור בגזע חלול.
הוא קרב בזהירות וראה בקרקעית הנִקבה עשרה או תריסר כדורים כהים, בגודל ביצים.
"זה דבש," אמר בלבו מנהל-החשבונות בגרגרנות חשאית.
"אלה בוודאי חלות דונג מלאות דבש…" אך בינו – בנינקסה – ובין הדבש היו הדבורים.
כעבור דקה של מחשבה עלה בדעתו להדליק אש שתקים ענן עשן גדול.
עוד הגנב קרֵב בלאט על העלווה הלחה, רצה המזל וארבע-חמש דבורים נעמדו על כף ידו, בלי לעקצו.
בנינקסה לכד אותן מייד, וכשלחץ על בטנן גילה שאין להן עוקץ.
רוקו, שכבר גדש את פיו, התחיל נוזל בשפע דבשי.
חיות קטנות טובות ומופלאות!
בתוך רגע שלף מנהל-החשבונות את חלות הדבש, התרחק מרחק ניכר כדי להיפטר ממגען הדביק של הדבורים, והתיישב על שורשי עץ אחד.
שבע מתוך תריסר החלות הכילו אבקה, אך השאר היו מלאות דבש, דבש כהה, בעל שקיפות אפלה, שבנינקסה טעם בתאווה.
טעמו הזכיר במעורפל משהו, אבל מה?
מנהל החשבונות לא הצליח לזהות.
אולי שרף של אקליפטוס או של עצי פרי.
ומסיבה זאת היה לדבש הסמיך שמץ של טעם לוואי חמצמץ.
אך לעומת זאת, איזה ניחוח!
משווידא שרק חמש חלות יועילו לו, החל בֶּנִינְקָסָה לאכול.
היה לו רעיון פשוט:
להחזיק את היערה הנוטפת מעל פיו.
אך מכיוון שהדבש היה סמיך, כעבור חצי דקה של המתנה בפה פעור ללא הועיל היה עליו להגדיל את הנקב.
אז הגיח הדבש בחוט דק וכבד שנמתח עד לפיו של מנהל-החשבונות.
זו אחר זו התרוקנו כך חמש היערות לתוך פיו של בנינקסה.
לשווא ניסה לדלות מהן עוד, לשווא חזר ובדק את הבלונים המרוקנים;
הוא נאלץ להסתפק בכך.
בינתיים, ההטייה הממושכת של ראשו לאחור סיחררה אותו במקצת.
כבד מדבש, שקט ופקוח עיניים, בחן בנינקסה מחדש את היער האפלולי.
העצים והקרקע נטו באלכסון וראשו ליווה את סיחרור הנוף.
"איזו סחרחורת משונה…" אמר בליבו מנהל-החשבונות, "והכי גרוע זה ש…" כשקם וניסה לצעוד צעד אחד, נאלץ לצנוח שוב על הגזע.
גופו הכביד עליו כעשוי עופרת, בעיקר רגליו, שכמו התנפחו ללא שיעור.
וידיו וכפות רגליו עיקצצו.
"זה מוזר מאוד, מוזר מאוד, מוזר מאוד!" שנה בנינקסה באווילות, אך בלי להתעמק בסיבה למוזרות זו.
"כאילו יש לי נמלים… זה העונש," קבע.
ולפתע-פתאום נעתקה נשימתו מפּלצוּת.
"זה בטח הדבש!… הוא מורעל!… אני מורעל!"
ולאחר מאמץ נוסף לקום על רגליו, סמרו שערותיו מאימה:
עדיין לא הצליח לזוז.
עכשיו עלו תחושות העופרת והעיקצוץ עד מותניו.
במשך רגעים אחדים היה משותק מפחד פן ימות שם, בבדידות אומללה, הרחק מאמו ומחבריו, ואפילו לא ניסה להתגונן.
"אני הולך למות עכשיו!… בעוד רגע אני אמות!… אני כבר לא יכול להזיז את היד!"
למרות הבהלה שאחזה בו השגיח שאין לו חום ואף לא צריבה בגרונו, וליבו וריאותיו פועלים בקצבם הרגיל.
חרדתו לבשה צורה אחרת.
"אני משותק, זה שיתוק!
ולא ימצאו אותי…" אך נמנום בלתי-נכבש התחיל משתלט עליו, בלי לפגוע בבינתו, בעוד הסחרחורת גוברת.
זו גרמה שהאדמה המתנועעת תיראה לו משחירה ומיטלטלת בפראות.
שוב עלה בדעתו זכר העונש, ומחשבותיו התמקדו בחרדה האימתנית שמא הדבר השחור הזה המכסה את האדמה אינו אלא… עדיין עמדו לו כוחותיו להתנער מהבהלה האחרונה הזאת, אך פתאום בקעה מפיו צווחה, זעקה אמיתית, המחזירה את קול הגבר לצליל קולו של ילד מבועת:
על רגליו טיפס ועלה נחשול שוצף של נמלים שחורות.
סביבו השחיר העונש את הקרקע, ומנהל-החשבונות חש את נהר הנמלים הטורפות עולה אל מתחת לתחתוניו.
סנדקו מצא לבסוף, כעבור יומיים, את שלדו הלבוש של בֶּנִינְקָסָה, נקי לגמרי מבשר.
העונש שעדיין שוטט שם וחלות הדונג סיפקו הסבר ברור.
הדבר אינו נפוץ אומנם, אך לעיתים יש לדבש הבר תכונות נרקוטיות או משתקות.
פרחים בעלי תכונות כאלה פורחים בג'ונגל בשפע, וטעם הדבש מסגיר זאת לרוב – זה היה הרמז לשרף אקליפטוס שבֶּנִינְקָסָה חש בו.
*מתוך *על אהבה", טירוף ומוות מאת הוראסיו קירוגה.
מספרדית:
טל ניצן.
הוצאת חרגול, 2001 טוּסנֵדוֹר מגיע לַמלון בלילה אחרי טיסה טרנסאטלנטית בת עשר שעות.
אף על פי שהמזגן פועל בשיא העוצמה, חם בחדרו וטוסנדור מתחרט על שלא בחר במלון טוב יותר.
הוא פותח את המזוודה, ובעודו מסדר את בגדיו בארון, הוא מבחין בדלת.
הוא ניגש אליה ומסובב את הידית, אלא שהדלת מוברחת.
הוא מסיט את הבריח, פותח ורואה לפניו עוד דלת זהה.
מן העבר האחר הוא שומע שיחה בצרפתית בין שתי נשים.
אין זו הפעם הראשונה שמקצים לו חדר מחובר לחדר אחר, אבל רק עכשיו מתברר לו כמה שברירי החיץ הכפול החוסם את המעבר.
אלמלא היתה זו צרפתית, שפה שאינו יודע, היה מבין כל מה שאומרות שכנותיו.
בעדינות, מתוך ידיעה שאין זו אלא מחוות סרק, הוא מסובב את ידית הדלת האחרת, ולהפתעתו היא נפתחת ומבעד לסדק הוא מצליח לראות את השטיח של החדר הסמוך.
השיחה בין שתי הנשים נקטעת פתאום, וטוסנדור חש שנתגלה, מחזיר למקומה את דלת החדר האחר ואז סוגר את הדלת שלו ומבריח אותה;
אחר כך הוא נשען עליה נסער כולו וליבו הולם בקצב מואץ.
הוא שומע את דלתן של שתי הנשים נפתחת, וכעבור שניות אחדות דופקים בדלת שעליה הוא נשען.
הוא נרעד ומתלבט אם נכון שיפתח.
שוב דופקים והוא מבין שמוטב להתמודד עם המצב.
במראית עין של שלווה וביטחון עצמי הוא פותח את הדלת.
"בונסואר, מסייה!" קוראת אישה בלונדינית קטנת קומה בת ארבעים ומשהו ופולטת עוד משפט כלשהו בצרפתית, מעיפה לו סטירת לחי מצלצלת וטורקת את הדלת בחוזקה.
טוסנדור מביא את ידו אל לחיו הבוערת, ובעצם חש הקלה על כך שהכול הסתיים כה מהר.
אחר כך הוא שומע את צחוקן של שתי הנשים וההקלה מתחלפת בזעם.
חורה לו שהפגין פסיביות שכזו.
לאמיתו של דבר לא עשה שום דבר בלתי ראוי, שהרי מבחינה מסוימת הדלת שפתח שייכת גם לחדר שלו, ועל שתי הנשים מוטלת האחריות לדאוג שדלתן תהיה מוברחת כדי למנוע כניסה לא רצויה.
הוא כבר עומד לדפוק כדי לדרוש התנצלות, אבל אז מבין שהלך מחשבתו אינו עומד במבחן.
אף שהדלת השנייה שייכת במידת מה לחדרו, הרי בפועל מדובר בדלת אסורה ואם יתלונן ייראה מגוחך.
יש באפשרותו להתקשר לקבלה, לטעון ששתי הנשים מדברות בקול רם ומפריעות את שנתו, ואז לדרוש חדר אחר;
אבל השעה מאוחרת מדי להחלפת חדר.
הוא מותש מהנסיעה ובבוקר המחרת כבר יראה מה כדאי לעשות.
הוא גומר לפרוק את חפציו, מתפשט, נכנס למיטה ומכבה את האור.
ביום הבא מעירים אותו צחוקיהן של הנשים המסתננים מבעד לקיר.
הוא תוהה שמא הן עדיין צוחקות עליו.
הוא קם, פותח את הדלת מהצד שלו, מצמיד את אוזנו לעץ של הדלת האחרת ומקשיב, נשמר לא להקים רעש, כדי שלא יעלה בדעתה של אחת הנשים לפתוח, וכשתראה אותו מרחרח שוב תיתן לו סטירה נוספת.
בעזרת הצרפתית המעטה שלמד בתיכון ותוך שהוא מפרש רחשים מסוימים העולים מהצד האחר הוא מבין, לא בלי תחושת הקלה, ששתי הצרפתיות (או השווייצריות או הבלגיות) עומדות לעזוב.
דקה לאחר מכן נדמה לו שהוא שומע אותן יוצאות מהחדר.
הוא הולך אל הדלת שלו ומצמיד את עינו לנקב ההצצה.
הוא רואה במסדרון אישה צעירה רכונה על מזוודה, וחושב שהיא בתה של האחרת, זו שהרביצה לו.
ואגב כך גורם לו קול צחוק לסובב את ראשו.
הבלונדית בת הארבעים ומשהו ניצבת ליד הדלתות המחברות הפתוחות לרווחה.
"אדייה, מסייה!" היא קוראת ונעלמת בחדרה בצחוק רועם.
טוסנדור, העומד שם בתחתוניו, לא מש ממקומו.
הוא חוזר ומציץ בנקב ורואה את בת הארבעים ומשהו מגיחה מהחדר ואומרת משהו לצעירה, ואף זו גועה בצחוק.
שתיהן פנות לעבר דלתו של טוסנדור, מנופפות לו לשלום, ובלי להפסיק לצחוק הן שמות פעמיהן אל עבר המעליות, גוררות אחריהן את מזוודותיהן המתגלגלות.
הוא הולך אל דלתות המעבר ומעיף מבט בחדר הסמוך.
שתי המיטות סתורות ועל הרצפה זרוקות מגבות.
הוא סוגר את דלתו, אבל חוזר ופותח אותה כדי לסגור גם את האחרת, ולאחר שסגר את הדלת שלו הוא דואג להבריח אותה.
הוא מתרחץ, אוכל ארוחת בוקר בחדר האוכל של המלון ויוצא לרחוב לקנות עיתון.
בשובו לחדרו הוא מוצא שם את החדרנית מנקה אותו.
האישה אומרת לו שזה לא ייקח יותר מרגע, וטוסנדור מתיישב לקרוא את עיתונו בכיסא היחיד שבחדר.
החדרנית יוצאת מחדר השינה, חוזרת עם שואב אבק ומחברת אותו לשקע החשמל.
אחר כך, להפתעתו של טוסנדור, היא פותחת את שתי הדלתות התאומות המוליכות אל החדר הסמוך.
למראה מבטו התמה של טוסנדור אומרת לו האישה שבחדר הסמוך יש בעיה בחיבור לחשמל;
ולכן היא מנצלת את העובדה שיש מעבר בין שני החדרים ומעדיפה להשתמש בשקע שבחדרו של טוסנדור.
היא תעבור עם השואב קודם בחדר האחר ואחר כך בחדר שלו.
ומשאמרה זאת היא מכניסה את השואב לחדר שהיה עד לפני זמן קצר חדרן של שתי הצרפתיות (או השווייצריות או הבלגיות) ותיכף שבה אל חדרו של טוסנדור כדי לקחת מטלית, חוזרת לחדר האחר וכעבור רגע שבה על עקביה כדי לקחת מטאטא, חוזרת לצד השני ושבה שוב, הפעם בשביל מברשת, וכל המעברים האלה הלוך ושוב מחדר לחדר דרך הדלת הכפולה טורדים את רוחו של טוסנדור באורח מוזר אשר מפריע לו להתרכז בעיתון, כאילו מתרחש לעיניו משהו פסול, משהו שהחדרניות משתדלות שהלקוחות לא יראו כדי לא לעורר בהם רעיונות נועזים מדי.
לאחר שסיימה האישה להעביר את השואב בחדר השכן היא מכניסה אותו שוב לחדרו של טוסנדור ואומרת לו שכדי שירגיש יותר בנוח יוכל לקרוא את העיתון בחדר האחר בעוד היא מסיימת לסדר.
טוסנדור מציית ועובר לחדר שעד לפני זמן קצר היה חדרן של שתי הצרפתיות (או השווייצריות או הבלגיות);
כעת המיטות בו מוצעות וכולו מבהיק מניקיון, והוא מתיישב בכיסא זהה לזה שבחדרו.
ושם הוא עומד על כך שההבדלים בין שני החדרים קטנים מאוד ומוגבלים לתמונות בלבד.
החדרנית מסיימת לשאוב את השטיח בחדרו של טוסנדור ואומרת לו שהוא יכול לשוב למקומו.
טוסנדור חוזר אל חדרו ורואה את האישה סוגרת לפני לכתה את שתי הדלתות התאומות.
חצי שעה לאחר מכן הוא שומע רחשים בחדר השינה הסמוך, פותח בזהירות את דלת המעבר שלו, מצמיד את אוזנו אל הדלת האחרת ומקשיב לאישה משוחחת בטלפון.
הוא אינו מצליח לשמוע מה היא אומרת, שכן היא מדברת בקול נמוך.
הוא שומע שהיא מניחה את השפופרת ומאזין לתנועותיה הלוך ושוב בחדר.
הוא עומד לסובב את הידית כדי לפתוח את הדלת ולראות את פניה של שכנתו החדשה, אבל לאחר מה שקרה בלילה הקודם, אינו מעז.
הוא סוגר את דלתו, מניח את העיתון על השולחן ומתכונן לצאת, שכן ממתינים לו עניינים שונים ברחוב.
בערב הוא חוזר, מתפשט ומחליט ללבוש פיג'מה בגלל החום השורר בחדר.
הוא פותח את המיניבר ומוציא פחית בירה.
אגב שתייה הוא נזכר בשכנתו החדשה, ניגש לדלת המעבר ופותח אותה.
הוא רואה שהדלת האחרת פתוחה קלות ולבו מנתר בקרבו.
בפנים דולק האור.
הוא מסיק מתנודותיה המזעריות של הדלת שהיא נפתחה מן הסתם בשל הרוח הקלה הנכנסת בעד חלונה של האישה.
הוא מצליח לראות את דלת חדר האמבטיה ומנחש שהיא שוכבת במיטה.
באותו רגע כבה האור בחדרה של האישה וטוסנדור ממהר לסגור את דלתו כדי שהאור מחדרו לא יחדור אל חדר שכנתו.
משכיבה את האור, הוא חוזר ופותח בחשכה את הדלת המוליכה אל חדרה של האחרת.
באפלה, מול דלתה הפתוחה כדי סדק של האישה, הוא מבין שאינו נבדל כלל מאנס או רוצח, ותעוזתו מבהילה אותו.
די באובדן שליטה קטן, בהתקף שיגעון, כדי שיחול בחייו מפנה מדהים, והוא מדמיין את המאבק עם האישה, את זעקותיה, ורואה את עצמו חונק אותה.
הוא נסוג, משאיר את דלתו פתוחה מעט, ושוכב במיטתו, לא לפני שפתח את החלון לרווחה.
עם התרגלות עיניו לחשכה הוא יכול לראות תנודה גם בדלתו שלו ומבין שנוצרה זרימת אוויר בין חדרו לחדרה של האישה.
הוא נותר בלי ניע, מחכה שיתרחש איזה נס;
למשל, שהאישה תבחין בכך ששתי דלתות המעבר פתוחות, תקום להעיף מבט אל תוך חדרו, וכשתראה אותו שוכב במיטה תחליק פנימה ותשכב לצדו, תוך שהיא ממלמלת משהו כמו "כאן יותר קריר".
אבל כעבור חצי שעה עדיין לא התרחש כל נס וטוסנדור, ששנתו נודדת, מדליק את הטלוויזיה.
קודם לכן הוא ניגש לסגור את דלתו כדי שהאור הבוהק מן המכשיר הדולק לא יסתנן אל חדרה של האישה.
הוא לוחץ על השלט עד שהוא מוצא סרט תיעודי על בעלי חיים, ובתוך עשר דקות עיניו נעצמות.
פתאום מעירה אותו עוצמת הקול החזקה מאוד של הטלוויזיה והוא שומע דפיקות על הדלת המוליכה לחדר הסמוך.
הוא נבהל, מכבה את הטלוויזיה, יורד מהמיטה וניגש לדלת.
מי שם?
הוא שואל, וקול נשי אומר לו שהיא לא יכולה לישון בגלל עוצמת הקול של הטלוויזיה שלו.
טוסנדור פותח את הדלת כדי סנטימטרים אחדים, שכן הוא בתחתונים.
על אף החשכה הוא יכול לראות שהאישה פתחה את דלתה רק במידה הדרושה כדי לשמוע את קולו.
סליחה, אומר טוסנדור, נרדמתי וכנראה לחצתי על השלט בלי לשים לב.
היא מסבירה לו שזרימת האוויר פותחת את דלתה והיא לא מצליחה לסגור אותה, משום שהבריח מקולקל.
אני מבין, אומר טוסנדור, ובו ברגע מבין גם מדוע לא הבריחו הצרפתיות (או השווייצריות או הבלגיות) את הדלת.
ומכיוון שחם כל כך, מוסיפה האישה, אם אסגור את החלון אני אמות.
היא מדברת בקול נמוך, כנזהרת לא להעיר אדם אחר העשוי לשהות במחיצתו של טוסנדור, וגם טוסנדור מדבר בקול נמוך, אף שידוע לו שהאישה בגפה.
נכון, אומר טוסנדור, חם נורא, והוא מוסיף:
אני אשאיר גם את הדלת שלי קצת פתוחה כדי שתוכלי לישון בשקט.
האישה לא אומרת דבר וטוסנדור קולט במעומעם שהוציא מפיו דבר שטות.
בסדר, היא אומרת, ומברכת אותו בלילה טוב.
לילה טוב, אומר טוסנדור וחוזר לשכב, משוכנע שהאישה לא זזה, אולי כדי לוודא שאכן חזר למיטתו.
הוא מבין שהדבר ההגיוני לומר היה שהוא יבריח את הדלת שלו כדי שהיא תוכל להיות שקטה.
הוא מרגיש טיפש.
הוא עומד לקום ולחזור אל הדלת הכפולה כדי לומר לאישה שלמעשה רצה לומר בדיוק את ההפך ממה שאמר, אבל מחליט לא לזוז, שהרי אם יקום היא עלולה לפרש זאת כמהלך של התקרבות.
עכשיו לא היה מסוגל עוד להירדם.
הידיעה שהיא שוכבת בחדר הסמוך, עירומה או כמעט עירומה – לא סתם נשארה מאחורי הדלת כששוחחו ולא העלתה את האור בחדרה – וששתי דלתות המעבר פתוחות, ושאף על פי כן בירכה אותו האישה בלילה טוב, מן הסתם משום שהבינה שהוא טיפוס הגון ושהיא יכולה לישון בלי פחד, כל זה טורד את שלוותו והוא חושב כמה נפלא יהיה אם כל הדלתות יהיו כך, דלתות כפולות פתוחות מעט שרוח קלה מנדנדת אותן על ציריהן, וכולם יוכלו לחבור דרכן פטורים מכל חשש, ולא יהיו עוד דלתות אסורות, אף לא מילים או רגשות אסורים.
הוא מעביר את ידו על מצחו.
הדו-שיח עם האישה גרם לו להזיע.
הוא צמא, קם, ניגש אל המיניבר, פותח אותו ורואה שהבירה ששתה זה לא כבר היתה האחרונה.
הוא גומר אומר להתלונן למחרת בקבלה על כך שלא ציידו את המיניבר בבירות נוספות ושהפעילו את המיזוג בעוצמה כה נמוכה.
הוא היה יכול לדבר כבר עכשיו ולדרוש שיעלו לו בירה מצוננת היטב, אבל אין לו חשק להיכנס לדיונים.
יתר על כן, אם ידבר בטלפון יעיר את האישה שבחדר הסמוך.
ואז, בעוד דחף משולל היגיון, הוא מחליט לבקש ממנה שתיתן לו בירה מהמיניבר שלה, כאילו בכך לא יפריע את שנתה ביתר שאת מאשר בדיבור בטלפון!
הוא ניגש לדלת וקורא לאישה בקול נמוך, בלי למצוא ניסוח מוצלח יותר מ"סליחה, גבירתי".
כן?
היא משיבה.
סלחי לי שאני מעיר אותך, אומר טוסנדור, אזלו לי הבירות במיניבר וחשבתי אולי יש לך אחת מיותרת.
לאחר שתיקה קצרה, כאילו היא שוקלת את הסבירות שמדובר במלכודת, היא אומרת:
תן לי לבדוק, וטוסנדור שומע אותה הולכת בחדרה.
אחר כך הדלת שלה נפתחת קצת ומציצה ממנה יד ובה פחית בירה.
הנה, אומרת האישה.
טוסנדור לוקח את הפחית, מודה לה ומבקש שתחכה רגע בעוד הוא ניגש להביא כסף.
תשלם לי מחר, היא אומרת, ונסוגה מהדלת.
תודה, חוזר ואומר טוסנדור, והוא נשאר במקומו ומביט בדלתה של האישה, הפתוחה מעט ומתנודדת ברוח הקלה.
הוא פונה והולך לעבר חלונו, פותח את הבירה ומקרב את אפו אל הפחית כדי להריח בושם משוער, אבל לא מריח דבר.
עכשיו היא נראתה לו צעירה מכפי שדימה בנפשו והוא אומד את גילה בארבעים, אולי מעט יותר.
הוא לוגם לגימה מהבירה וחושב שזה די בל ייאמן, כל מה שקורה.
כשהעבירה לו את פחית הבירה ידיהם נגעו רגע זו בזו.
זה סיפור כמעט מוכן, אומר טוסנדור לעצמו;
יתרה מזו, נראה כאילו הוא כבר החל לכתוב אותו, כאילו קידם את המצב לקראת הסיפור הזה שעל קיומו ידע בחוש מאז יום אתמול, כשהקשיב לשיחה בצרפתית בין הנשים, סובב את ידית הדלת השנייה והיא נפתחה במפתיע.
הוא גומר את הבירה וחוזר לשכב.
ברצון היה שותה עוד אחת, מה גם שכעת הוא יודע שהוא כותב סיפור.
הוא שמח על כך שהאישה נתנה לו את הבירה.
לא חשוב לו אם היא יפה או מכוערת, זקנה או צעירה;
מה שחשוב הוא אותה תנועה חשאית, כמעט כמעשה הברחה, שבה מילאה את בקשתו.
אט-אט הוא נרדם.
מעירות אותו דפיקות עדינות על הדלת המוליכה לחדר הסמוך.
מי שם?
הוא שואל.
זאת אני, השכנה, עונה אותו קול כמקודם.
טוסנדור מזדקף באחת.
אל תקום, אומרת האישה, אני צריכה רק קצת תרופה נגד צרבת מחדר האמבטיה שלך, כבר השתמשתי בשלי;
צריכה להיות שם אריזה, אם לא השתמשת בעצמך.
טוסנדור משיב לה שלא השתמש בתרופה והאישה שואלת אם הוא מרשה לה לקחת אותה, כי יש לה צרבת.
כן, תיכנסי, הוא עונה, וכבר מפקפק בממשותו של כל הדו-שיח הזה.
אל תדליק אור, בבקשה, אומרת האישה.
לא אדליק, הוא אומר.
הוא מתכסה בסדין ומסתובב ברוב טאקט לעבר החלון.
הוא שומע את האישה חוצה את חדרו ברגליים יחפות, נכנסת לאמבטיה וסוגרת את הדלת.
הוא מסובב את ראשו ורואה את קו האור המסתנן מתחת לדלת האמבטיה, אחר כך כבה האור, דלת האמבטיה נפתחת שוב וצמרמורת קלה חולפת בגופו של טוסנדור, משום שייתכן כי יעלה בדעתה של האישה – בתואנה שחדרו קריר יותר משלה – לבוא ולשכב לצדו.
מצאתי, תודה, היא אומרת לו ומברכת אותו בלילה טוב.
לילה טוב, אומר טוסנדור, ושומע אותה חוזרת אל חדרה.
עשר דקות תמימות אינו מש ממקומו, למקרה שתחליט לשוב.
גיחתה זו לתחומו מילאה אותו באושר שכמותו לא חש זה זמן רב, וגם העניקה לו פרק נחוץ לסיפורו.
התרגשותו הרבה שוב שללה ממנו את היכולת להירדם, והוא מסיר את הסדין מעליו וממשיך להביט בחלון.
עוד פעם הוא מזיע וצמא.
הוא קם, ניגש אל החלון ומשקיף על הנוף ההיולי של מחסנים, קירות נמוכים, מכלי אשפה וגגות גליים המהווים את חצרו האחורית של המלון, ליתר דיוק הוא נזכר בו, שכן אינו רואה כמעט דבר.
טוסנדור נמצא באחת הקומות הנמוכות והזוהר של אורות העיר כמעט שאינו מגיע לשם.
הוא פוסע כמה פסיעות בלי להגיע להחלטה, עד שהוא אוזר אומץ, ניגש אל הדלת הכפולה, ותוך כחכוח בגרונו, כשהוא צופה בעצמו פועל בתוך סיפורו שלו, הוא קורא לשכנתו כמו שעשה קודם.
כן?
משיבה האישה.
סלחי לי על שאני מעיר אותך שוב, אומר טוסנדור.
היא אומרת שלא ישנה.
טוסנדור מסביר לה שהוא עדיין סובל מצמא נורא ושואל אותה אם אין לה אולי עוד בירה.
חכה, אומרת האישה, וטוסנדור שומע אותה קמה מהמיטה, הולכת אל המיניבר ופותחת את המקרר הקטן.
נשארו לי שתיים, היא אומרת, רוצה את שתיהן?
את שתיהן?
חוזר אחריה טוסנדור.
כן, את שתיהן, אומרת היא.
וטוסנדור, לשם שינוי, מגיב במהירות ואומר לאישה שהיות שגם היא לא מצליחה להירדם, אולי יוכלו, אם זה לא יפריע לה, לשתות את שתי הבירות יחד.
משתררת שתיקה קצרה, נראה שהאישה שוקלת את ההצעה, ואחר כך היא משיבה:
איפה, כאן אצלי או אצלך?
איפה שאת מעדיפה, משיב טוסנדור וליבו פועם עד לגרונו.
יותר טוב אצלך, אומרת האישה, החדר שלך קריר יותר.
כך היא אומרת, החדר שלך קריר יותר, וטוסנדור מוצף בתחושה לא מציאותית, שהרי כך דמיין שהיא תאמר ברגע מסוים, ובכרסו נוצר חלל ריק כשהוא פותח את הדלת כדי לאפשר את כניסתה של צללית ממוצעת קומה.
אל תדליק את האור, אומרת האישה, כי אני לא לגמרי לבושה.
גם אני, אומר טוסנדור, ושואל איפה תרצה לשבת.
הכי נוח על הרצפה, היא אומרת.
הם מתיישבים לרגלי המיטה, משתמשים בה כמשענת גב, זה לצד זה, בלי לגעת.
היא מוסרת לו אחת מהבירות וטוסנדור תוהה מה בדיוק לובשת האישה, אם תחתונים וחזייה, או תחתונים ותו לא.
הוא לא שואל אותה על כך, כמובן, אלא רק מה שמה.
ואלֶריה, היא עונה.
שמי טוסנדור, והיא אומרת, איזה שם מוזר, מאיפה אתה.
זה שם שהמציא אבי, והוא מספר לה איך קרה שאביו החליט לקרוא לו כך.
זה סיפור שכבר סיפר פעמים אין ספור.
האישה מקשיבה לו בתשומת לב, או כך לפחות נדמה לו, שכן אינו יכול לראות את פניה, בקושי הוא חש בנוכחותה בחושך, שכן המיטה והרהיטים מונעים מן האור הקלוש ביותר הבוקע מן החצר להגיע עד אליהם, היושבים על הרצפה.
לא נראה לך בל ייאמן שהנה שנינו יושבים פה בחושך ושותים לנו בירה ואנחנו בכלל לא מכירים ולא ראינו אחד את הפנים של השני?
שואל אותה טוסנדור.
כן, זה דבר יוצא דופן, אומרת האישה.
ייתכן שתחזרי לחדר שלך ומחר נעבור זה מול זה בלובי של המלון בלי לזהות אחד את השני, מתעקש טוסנדור.
כן, היא אומרת, ייתכן שמחר, בשעת ארוחת הבוקר, כשנביט זה בזה משולחן לשולחן, נשאל את עצמנו אם האדם שאנחנו רואים הוא זה שאיתו שוחחנו הלילה בחושך, כששנינו מעורטלים למחצה, ולעולם לא נדע.
נכון, אומר טוסנדור, מופתע מרהיטות דיבורה של האישה.
משתררת שתיקה קצרה, ושניהם מנצלים אותה כדי ללגום מן הבירות שלהם.
זאת, ברור לגמרי, כל עוד לא נדליק את האור כדי לראות את פנינו, אומר טוסנדור.
כן, אומרת האישה, אבל עוד מוקדם להחליט אם נדליק אותו, לא?
נכון, הוא אומר, מוקדם מדי, ומתבונן בתהייה, בלי שיוכל לראותה, בדמות המדאיגה הישובה לצדו.
אתה סופר?
היא שואלת.
כן, עונה טוסנדור.
איך ניחשת?
גם אני סופרת, משיבה האישה, ושיקרתי כשאמרתי שהבריח בדלת שלי מקולקל.
אל תפחדי לבכות מאחורי המצלמה, אבל תקפידי שהדמעות לא ירטיבו את ההקשר, אמרה לה הצלמת נאן בולדווין ב-1979, בחדר כלשהו בשכונה אומללה במנהטן.
ב-1965, ביום ככל הימים, אמא שלה החלה לקרוא לה דודה.
המצב הזה נמשך שנתיים.
בניגוד למה שאפשר לצפות, זאת לא הייתה תקופה עצובה:
הן שיחקו, השתעשעו כמו ילדות, ולא היה טעם לדמיין מצב אחר.
הזקנה חיה באושר את ימיה האחרונים:
כמו זאטוטה שחושבת שהעולם כולו גן ילדים נצחי.
היא התעוררה עם חשק לשחק ושכבה לישון כשחיוך קבוע על פניה, בלי רגשות אשם, בלי זיכרונות ובעיקר בלי דעות ובלי ציניות, כלומר חסינה להשחתת זמן ולתבוסות.
אֶליסָה אָבֶּנסָה הייתה בת עשרים ושלוש כשאמא שלה מתה סוף סוף, בנובמבר 1967.
באוקטובר של אותה שנה החלה לצלם, בעיקר דיוקנאות ודיוקנאות עצמיים מטושטשים, במצלמת הקודאק שהייתה בבית.
שבוע אחרי ההלוויה ניגשה לחנות במרכז העיר לפתח את הסרטים.
בגלל טעות בפיתוח כולם נשרפו.
היא החליטה ללמוד צילום ולהתמקד בתהליך הפיתוח.
היא לימדה את עצמה, קראה ספרים, שאלה שאלות, ובעיקר לחצה על הכפתור.
גרסאות שונות של העולם נפרשו לנגד עיניה והיא היתה מוכנה ללכוד אותם במצלמתה.
נדמה שהייתה לה עין טבעית.
אבל זה לא היה המקרה.
למעשה ניחנה ביכולת המוזרה שמאפיינת כמה אמנים טובים:
לטעות עם סגנון.
התצלומים הטובים ביותר משנותיה הראשונות הם על פי רוב תוצר של גמלוניות, של חוסר יכולת, של ייאוש, של חוסר מקצועיות.
תוצר של מזל, יאמרו אחדים בניסיון להסתיר את קנאתם;
אבל לא, זה לא נכון, בואו נדבר בכנות, מדובר בגורל, מכת גורל פרדוקסלית.
כך, למשל, אורות מעורפלים וצללים בלתי צפויים היו למבט ביקורתי על התקופה, לארגון אינטליגנטי של המרחב, לזווית רלוונטית על נושא מסוים שמותירה את הצופה, בלית בררה, חשוף אל מול המציאות, מוצף שאלות שמזה עידן ועידנים תובעות מענה, והתבטאויות נוספות בנוסח כזה שאופייניות לביקורת תרבות מסוג מסוים שכיום מוטב לא לנסות להגדירה במדויק.
כצפוי, הראשונה שצחקה מהערות כאלה הייתה אליסה בעצמה.
וכך גם ציינה במספר ראיונות, חד וחלק:
"התצלומים שלי הם הבזקים של טעויות" או "התצלומים שלי מלאים טעויות" או "התצלומים שלי נובעים מטעות" או "התצלומים שלי הם טעות" או, באחד הראיונות האחרונים שלה, "שלא תטעו, התצלומים שלי חרא".
היא עזבה את הארץ.
"הסתלקתי מצ'ילה," אמרה.
רשימת מלאי של חיים שלמים מצומצמת על פי רוב לכמה נתוני מפתח.
ב-1973 חיה אליסה שנים אחדות בצרפת וחילקה את עבודתה לשתי קטגוריות:
צילום שקרי וצילום הישרדותי.
הקטגוריה הראשונה מתייחסת לצילום אמנותי והשנייה לצילום חתונות.
הראשונה עסקה במהגרים שאכלסו את פרוורי פריז והשנייה התמקדה בחתונות של המהגרים שאכלסו את פרוורי פריז.
היא בעצמה שכרה חדר באחד מאותם פרוורים, ובו שכללה חיי עוני שלווים מדי יום.
כשהחלו להגיע הגולים הראשונים מהדיקטטורה הצ'יליאנית, ניסתה להשתתף, בלי מיסטיקה ובלי נאומים (אם כי בכנות), בפעילויות למענם, והדימויים שיצרה באותה תקופה יכולים להיחשב לצילום פוליטי, אף שהיא, למותר לומר, נמנעה מלדבר על צילום פוליטי.
בשלהי 1978 החלו להעיק עליה העדויות של הצ'יליאנים או המשמעות של להיות צ'יליאני והיא עזבה את אירופה לטובת ארצות הברית.
באופן מסוים, היא ברחה שוב מצ'ילה.
היא הכירה את נאן בולדווין ב-1979, כלומר, בשנה שבה צילמה בולדווין את רוב העבודות שהפכו אותה לשם דבר בצילום הדוקומנטרי של סוף שנות השבעים ותחילת שנות השמונים.
אף שזה עשוי להיחשב שבח מזויף או מגוחך לחלוטין, היו שטענו שנאן בולדווין למעשה "יצרה ז'אנר".
לה זה נשמע לא רק מגוחך אלא גם חסר אחריות ומזלזל:
כל החרא הזה ברקע היה שם כבר מזמן,כתבה לאליסה במכתב, לא אני המצאתי אותו, ולא אני המצאתי את ההופעה של האיידס ואת קורבנות ההזנחה הראשונים שהוא גבה, את הטרנסווסטיטים בשכונה שלי ואת השיחות שלהם, היללות שלהם, הצחוק שלהם והשתיקות שלהם, את הזוגות שהזדיינו תחת עול ההתמכרות, את העריסות של העניים שבתוכן פרחו יללות ופרעושים ושתן דליל, את הזעקה של מלחמת המעמדות, את בתי הקולנוע האפלוליים שדרכת בהם על זרע ועל בדלי סיגריות ועל שיכורים ומזרקים, ולא אני המצאתי את אלה שהתעקשו בתקופה ההיא לקרוא לי אמנית, כשבסך הכול הייתי עוד מישהי שמאכלסת את הרחובות והחדרים שבצילומים שלי, כלומר, עוד מישהי שלא לקחה חלק בהגמוניה של הסרסור הגדול.
לא המצאתי שום ז'אנר,חזרה נאן והדגישה, ובהחלט לא המצאתי את האקדמיה המתועבת שציפתה לדיווחים מהאפוקליפסה או מהגיהינום, אפילו שהם היו במרחק חצי שעה במונית מהמשרדים שלהם.
יהיה מוגזם לומר שנאן הייתה חברה של אליסה, אבל היא נפגשה איתה לעתים קרובות בתקופה שגרה בשכונת בָּאוּוֵרִי בניו יורק.
באמצע הבוקר היו נכנסות לחנויות מעופשות בלוֹיסָאדָה ומחפשות סרטי צילום, חומרים מייצבים, נייר, סיגריות ומריחואנה.
לאליסה תמיד היו שאלות טכניות ונאן, שהיתה גרינגה, ענתה עליהן בלי שום בעיה, אפילו שלפעמים נראתה מרוחקת ואדישה וטענה שטכניקה היא לא הדבר הכי חשוב, שהחיים ומבזק טוב כבר ידאגו לכל היתר.
מעולם לא הבהירה למה התכוונה כשאמרה "כל היתר", אבל לא מופרך להניח שמדובר, אולי, בהשמטה מכוונת של מילה אחת:
מציאות.
באותה תקופה גילתה נאן מחדש את המבזק ואת הצבע והפכה את העבודה שלה למצוד ממוקד ובלתי נלאה אחר הצל על כל צורותיו המשתנות.
בצילומים שלה אפשר היה לראות, למשל, חדר חשוך ובמרכזו כתם אור גדול שבתוכו העליבות הצפופה של רגע אחד:
סמרטוטים, רהיטים מלוכלכים, קירות מכוסים ברוק, שיערות גוף דביקות, עיניים אדומות, זרועות מחוררות או חבולות, שד מוכתם בריר, פרגמנט של זין, חריץ של כוס, דלתות ורגליים פתוחות למחצה, ריחות, אפילו צלילים של ריחות, ובעיקר של גניחות, וגם הצבעים של הצלילים הללו, צבעים שאפשר לזהות בלא מעט תצלומים, גוון חלוד משהו, כמו דיוקן של הנשיא הארבעים של ארצות הברית על הרצפה, כמו כתם תה או קפה או רוק שניתז מפה צועק, ולפעמים אפשר היה לראות גם אצבעות מצהיבות, שיער לא חפוף או שזה עתה נחפף, ובעיקר עורות אנושיים ואנשים, הרצון לא למות מקור, הרצון לא למות בכאבים, הרצון לא למות לבד, הרצון לא למות רעב, הרצון לא למות בלי חברים, הרצון לא למות בזמן שלועגים לך, הרצון, הרצון, הרצון, כל מה שמאכלס את תצלומיה של בולדווין, שמהם הפיקה אליסה לקחים, לאו דווקא לגבי המקצוע אלא לגבי הגישה למקצוע:
מכיוון שאת זו שבוחרת מתי ללחוץ או לא ללחוץ על הכפתור, אין דבר כזה ייצוג תמים של העוני.
ביום שעזבה את ניו יורק ונסעה למישיגן היו לה רק כמה דולרים בכיס ומעט מאוד תקוות ביחס לעולם, כלומר, היה לה את הלך הרוח הנחוץ כדי לצלם את סוג התמונות שרצתה לצלם ואת התחושה שלעולם לא תראה שוב את נאן.
כידוע, דעיכה היא העבודה שמייצגת של אליסה אבנסה יותר מכל.
מכיוון שציינה זאת בראיון, ידוע לנו גם שהיא תוכננה מראש.
אף על פי שלא יכלה לקבוע את צורתה המדויקת ואף לא את הרגע שבו תופיע, ידעה היטב מה היא מחפשת.
ויום חם אחד, אחר הצהריים, במהלך נסיעה לדטרויט, היא הופיעה.
התמונה ליוותה אותה כל הנסיעה, עוד בטרם צילמה אותה.
בדמיונה, זה היה היום, היא חשה בזה, היה לה הרושם שהתמונה טופחת לה על הכתף, מבקשת להשתחרר מכבלי האפשרות גרידא ולהפוך לתצלום אמנותי.
אף על פי כן, מה שנאמר זה עתה אינו אלא המצאה של מורים לצילום.
תמונה מהסוג של דעיכה לא נוצרת כך או לכל הפחות לא מבשרת על עצמה.
לא מנסה להיות רומנטית או אדיבה;
לא מלווה איש, קל וחומר את הצלם.
יש מי שיגיד שהיא לא קיימת עד שהיא קיימת, נקודה;
אחרים יגידו שיש לך מזל, או שאין לך.
התמימים או הטיפשים יבטלו הכול במחי יד וינופפו בדגל הנוסחה השחוקה "ניסוי וטעייה", אבל שיהיה להם לבריאות.
אליסה לא ידעה, היא רק הרגישה, לדבריה, שזה היום, ואכן כך היה ללא עוררין.
דעיכה נחשבת לתמונה ש"מייצגת תקופה".
אלה מילים שעשויות להבטיח הצלחה או המשכיות בדורות הבאים, אבל הן גם מעלות שאלה:
מהי עמימות בעינינו?
כיום אליסה אינה בקו הבריאות, מציינת כתבה שהופיעה לפני ימים אחדים בעיתון.
לדברי בעלה, היא אמרה שלא תמות כצלמת אלא כצלמת לשעבר, והיא מבקשת שיקפידו על ההבחנה החשובה הזאת.
ב-1985 נטשה את הצילום, עזבה את ארצות הברית והתמקמה באירופה עם בעלה.
עד כמה שידוע, אין לה ילדים.
עד כמה שידוע, מעולם לא חזרה לצ'ילה.
מה שכן ידוע הוא שמכרה את כל התשלילים של תצלומיה לאספנים וחילקה במתנה את המצלמות שלה.
חבר קרוב ציין שהסיבות לפרישתה היו לא רק פשוטות אלא גם חד משמעיות:
נמאס לה.
אני מדמיין אותה אומרת נמאס לי ומדמיין אותה מצלמת את דעיכה.
היא תיארה את הרגע בראיונות שונים:
היא הלכה באחד הרחובות השוממים בשכונת בּרָאש פארק העתיקה בדטרויט, בשעת בין ערביים, ומשני צדיה השתרעו מחסנים נטושים ובתים חרבים בסגנון ויקטוריאני.
בחרך כלשהו בנוף חלף דבר מה מטושטש על פני חלון או במוחה ופתאום ראתה את עצמה הולכת לבדה, אלפי קילומטרים מצ'ילה, ולא הבינה אם הפעם היא בורחת או מגיעה או הולכת לאיבוד, אם כי ידעה בוודאות שאפילו מקרוב אי אפשר לראות אלא שהיא מרוחקת.
אחר כך הגיעה לצומת, הביטה, לא הבחינה בדבר, וכשלא ראתה כלום ידעה שהתמונה נמצאת שם.
היא הבינה שזה זה;
ובעיקר הבינה שאין יותר מזה.
היא כיוונה ולחצה על הכפתור.
עברו כמה ימים לפני שפיתחה את התמונה וראתה אותה.
אף על פי שהיה לה די ניסיון להבחין שמדובר בתצלום טוב, לא עלה על דעתה שהוא יהפוך לדימוי מפורסם כל כך.
כפי שאנחנו יודעים, מדובר בתצלום פשוט וצנוע להפליא, אפילו מובן מאליו, אם יורשה לי לומר.
מה יש בדעיכה, אם כן, שהופך אותו לתצלום מיוחד כל כך?
לכאורה, שום דבר, ואף על פי כן יש שם משהו.
יש מי שטוען שאליסה בכתה כשצילמה אותו, אבל אני לא מאמין בזה.
אני תמיד חשבתי שהיא צחקה.
*דימוי סמנתה קיילי דרך colossal לנרקיס, מָגֵן הטובעים בדרך לים הילדים עמדו על כך שנקנה מזרון מתנפח.
הם בחרו את הכי גדול, משטח צהוב ועגול עם תבליט של סלעים וסרטן.
במרכז עמד דקל שגם הוא מתנפח – שני מטרים של גזע ועלי פלסטיק ארוכים.
כשהגענו לחוף עברו כמעט שעתיים עד שגמרנו לנפח אותו, כי לא היתה לנו משאבה.
רציתי לשבת ולקרוא אבל אלברטו לא יודע לשחות ולָאוּרה עדיין קטנה מדי לשמור עליו.
כשהכנסנו את האי למים והילדים ראו איך הוא צף הם התלהבו כל כך שהתעקשו שנעלה עליו מיד.
משטח הפלסטיק היה כנראה חדש עד כדי כך שהריח שלו כיסה על ריח האנשים ותחליבי השיזוף.
שמחתי לראות שהדקל מטיל צל, כי בנוסף על עלי הפלסטיק היו לו גם עלים אחרים, מבד, שיצרו מין סככה.
שכבתי, ובזמן שהילדים התאמצו לחתור במים ברגליים ולהשיט את האי, התחלתי לקרוא.
לא ברור לי אם הרוח התחילה לנשוב פתאום או שריחפתי עד כדי כך שלא הבחנתי עד כמה טרחו הילדים להרחיק אותנו משפת הים, אבל בפועל, כשהרמתי את העיניים מהספר, המרחק בינינו לחוף היה גדול כל כך שלא יכולתי להבחין בקהל המתרחצים.
לָאוּרה ואלברטו המשיכו לפטפט במין רחש שעד אותו רגע שימש לי רקע לקריאה והבטיח לי שהכול איתם בסדר.
לפני שהתחלתי לפחד הרגשתי רגע אחד של הנאה, כשהבחנתי שהקולות שלהם הם הסממן האנושי היחידי סביבי.
הדבר האנושי הבא ששמעתי היה ההשתנקות שלי, יבבת החרדה שלי כששאלתי את עצמי איך נחזור.
בדקתי את כיוון הרוח.
האי הצף המשיך להרחיק אותנו מהיבשה, נדחף על ידי עלי הדקל שתפקדו כמפרש.
תפסתי את הגזע, קיפלתי אותו לשניים וקשרתי אותו בגומיית השיער של לאורה.
זה עצר קצת את ההתקדמות שלנו, אבל הים המשיך להרחיק אותנו מהחוף.
חשבתי על כל מיני אפשרויות.
מכיוון שאני שחיין מצוין עדיין יכולתי להגיע ליבשה בשחייה עם הזרם, באלכסון.
אבל את הדרך הזאת הייתי צריך לעשות לבדי, ולא הייתי בטוח בכלל שלאורה ואלברטו יצייתו להוראות שלי ויישארו על האי עד שאחזור עם עזרה.
יכולתי אולי לסמוך על לאורה, אבל אלברטו אף פעם לא עושה מה שאומרים לו.
אם באמת הייתי בטוח שאף אחד לא ימצא אותנו בזמן, הייתי משאיר אותם שם.
הייתי קופץ למים כדי לנסות להציל לפחות אחד משלושת הטובעים.
בסופו של דבר בחרתי לחכות, ולאור האפשרות שאף אחד לא ימצא אותנו חשתי בכל הגיחוך שחש אב שמחליט למות עם ילדיו.
שמעתי את המנוע וידעתי שלא אהפוך לקדוש מעונה.
כוח החילוץ הימי התקרב על אופנוע ים שגרר אחריו אלונקה.
כעבור כמה דקות כבר התחיל החוף להתקרב:
בהתחלה השמשיות הצבעוניות, אחר כך האנשים הצבעוניים, אחר כך הצעקות, הכְּרסות, הצידניות והסנדוויצ'ים עם נקניק.
ברגע שהגענו ליבשה האח בדק אותנו ואשתי הסכימה לחנון אותי מרוב ששמחה לראות אותנו בחיים.
אֵווה כבר גמרה את ימי החופשה שלה, ובזמן שהיא עבדה אני נאלצתי להמשיך ללכת לחוף.
הרגשתי שמדובר במטלה.
חשבתי על זה יום למחרת, כשחזרתי עם הילדים לטיילת, עמוס מגבות, דליים ומגרפות.
כשעברתי ליד החנות שבה קניתי את המזרון בבוקר הקודם, נהניתי לראות שממשיכים למכור את אותו האי:
הנה הוא, תופס חלק מהטיילת, עם הדקל שעומד עליו כמו שעון שמש, מטיל צל על החול הצהוב שלו.
כשהבטתי באי הרגשתי שאני מתרחק מהחוף, רוח רעננה זרמה מהפלסטיק שלו לרגליים שלי, משב של חירות שליטף אותי.
חזרתי על עקבותיי וקניתי אותו, הפעם מנופח.
הילדים, שלא באמת הבינו את חומרת התאונה ביום הקודם, עזרו לי לשאת אותו בלי שייגרר על הארץ בדרכנו לחוף.
נאבקתי כדי למצוא לנו מקום פנוי על החוף והעמדתי עליו את האי.
מרחתי קרם הגנה על הגופיפים של לאורה ואלברטו.
המשחה הלבנה גרמה להם להיראות זהים לילדים האחרים ששיחקו על החוף.
השענתי את הראש על המזרון וחזרתי לקריאה, אבל המחשבה על התרחקות מהחוף הסיחה את דעתי.
בחרתי לי זוג בגיל העמידה.
הזדקפתי כדי לבקש מהם שישמרו על הילדים בזמן שאני נכנס למים.
שמתי סנפירים, לקחתי את המזרון ודחפתי אותו בכוח כמה מטרים ראשונים ואז עליתי וראיתי איך הגלים ממשיכים להרחיק אותי.
דגל האזהרה הצהוב על החוף החל לקטון.
גם הילדים שלי.
הילדים שלי, שהיו יפים בה במידה שנעשו בהדרגה בלתי נראים.
עבר הרבה זמן מאז שהרגשתי טוב כל כך כמו שהרגשתי על האי שלי.
החל ממרחק מסוים החלה להתפוגג מכת המדוזות, שהתרבו כביכול בתוך ההמון האנושי, ואני הרשיתי לעצמי להיסחף, שוכב על הגב, כפות הרגליים במים והמבט שלי מצועף בטיפות.
לא היה חסר לי כלום, חוץ מבקבוק מים.
אם אלכסנדר הגדול היה בא לתת לי כל מה שרק ארצה, הייתי מבקש ממנו רק דבר אחד:
שיילך.
הרגשתי כמו איזהדיוגנסבהווה הקיצוני של גל שמתנפץ והופך לקצף.
בחזרה אל החוף:
בני הזוג מודאגים, הילדים שלי בוכים.
מסז'יסטית עוברת מגב אל גב בלי לרחוץ ידיים.
שמן וכסף.
גיהוקים של בירה פושרת.
התנצלתי, הרגעתי את הילדים והוצאתי את האוויר מהמזרון כדי שאווה לא תראה אותו כשנגיע הביתה.
למחרת הלכנו לחוף אחר.
קניתי משאבה חשמלית וידעתי שהאי יהיה מוכן בתוך עשר דקות.
הפעם הטלתי את השמירה על לאורה ואלברטו על איזה סבתא.
זה היה היום השלישי שבו יצאתי לים על המזרון, והיום שבו ראיתי, בפעם הראשונה, את הצללית שהפכה אצלי בהמשך לאובססיה.
אחרי שצפתי לי עם הזרם חצי שעה בערך הבחנתי, במרחק כששים מטר, באי זהה לשלי.
אותו דקל עם עלי הבד המתנופפים, אותה צורה, אותו גודל, ועל האי צללית של אישה.
ניסיתי לזהות בת כמה היא, אבל במרחק הזה יכולתי לראות רק את שני הכתמים האדומים של הביקיני שלה.
הסתקרנתי, אבל לא רציתי להפריע לה והתרחקתי.
הסקרנות גברה בלילה.
ישנתי והתעוררתי במחשבה למצוא שוב את האי האחר.
זכרתי את הסימנים המזהים של המקום שבו ראיתי אותה, ולמרות שחשבתי שהסימנים האלה לא יעזרו לי בכלום, מצאתי את האי באותו המקום.
הנחתי שאולי הוא נתקע בין מצופי הסימון שראיתי משני הצדדים שלו.
הכבוד שוב גבר על הסקרנות, ורק צעקתי אליה לשאול אם היא צריכה משהו.
מכיוון שלא זכיתי לתשובה חשבתי שגם היא, כמוני, לא זקוקה לכלום.
רגש חדש התעורר בי:
עברתי מהתחושה שאני לבד בעולם, לתחושה ששנינו לבד בעולם.
שלושת הימים הבאים היו זהים.
היא תמיד היתה באותו המקום.
הבנתי שהיא עוגנת שם בכוונה.
המקום היה מוצלח, הבניינים בני עשרים הקומות נראו משם כמו אבנים לבנות.
בכל פעם העזתי להתקרב קצת יותר, אבל מכיוון שלא רציתי להפריע לה, עדיין הייתי רחוק מדי.
יכולתי לראות קצת יותר טוב את הכתמים האדומים של הביקיני שלה, אבל זה הכול;
לא הצלחתי לזהות את צבע השיער, אפילו לא את התנוחה שלה, אם כי היה נדמה שהיא נשענת תמיד על גזע הדקל.
הצלחתי לזהות רק את צבע העור שלה;
על רקע החול הבהיר של האי הוא היה כהה מעט יותר, כתמתם יותר.
אבל למרות הנתונים הדלים, עצם העובדה שהעבירה שעות על אי כמו שלי הספיקה כדי לעורר בי משיכה עצומה, מעבר לשאלת הגיל או המראה שלה.
באחד הימים הבאים לאורה ואלברטו התעקשו כל כך לבוא איתי שנאלצתי לקחת אותם.
אמנם שמתי להם מצופים, אבל בחברתם לא הצלחתי להתקרב לאי כפי שעשיתי בפעמים האחרונות, ובימים הבאים גיליתי שכשהילדים באים איתי תמיד יש איזה גורם שמונע ממני להתקרב לאי – אם זה זרם לכיוון הנגדי, חילופי מזג אוויר פתאומיים או צמא בלתי נסבל שבאחד הבקרים אילץ אותי לגמור את בקבוק המים בלגימה אחת ולחזור אל החוף.
כשיצאתי לבד, לעומת זאת, היה נדמה שהאי שלי מכיר את המסלול, ושטתי כאילו נושאת אותי רוח ידידותית.
התעוזה שלי עדיין לא הספיקה כדי להתקרב, ולא ידעתי איך נראית החברה שלי.
ככה חשבתי עליה – החברה שלי – לאור הדמיון במצבנו.
ובכל מסע היה איזה פרט חדש שהעצים את המשיכה.
הבזקי האור, שאותם הפיץ מן הסתם הגוף שלה, סיפרו על טיפות מים.
בטח גמרה בדיוק לשחות, שם, רחוק כל כך, במקום שבו הים מפסיק להיות ג'קוזי כפי שהוא ליד החוף, מקום שבו העיניים היחידות שרואות אותנו הן אלה של היצורים התת מימיים, שכמונו, מתחמקים מן היבשה.
בלי ספק גם היא, כמוני, שחיינית מעולה.
באחד הסיבובים האחרונים השלכתי את הספר למים.
כבר לא היתה בו כל תועלת, לא הצלחתי להתרכז.
חשבתי לקחת משקפת כדי שאוכל לראות אותה וגם לכבד את המרחק בינינו, אבל הרעיון נראה לי בזוי ופסלתי אותו.
אם אני רוצה לראות אותה אני צריך להתקרב, לתת לה את החופש – כשתראה אותי – להתרחק או לקבל את פני.
לאורה ואלברטו הפכו את השבוע שלי לבלתי נסבל.
הם סירבו להישאר שוב בחוף בהשגחת זרים, ושוב נאלצתי לקחת אותם איתי.
היתרון היה שיכולנו להיות על האי הרבה יותר זמן, והתחלנו לאכול שם.
למרות שאחרי האוכל הילדים היו רגועים יותר, הם המשיכו לקשקש ביניהם.
הפסדתי את כל המטרים שכבשתי בפעמים שיצאתי לבד.
משום מה, גם ההתקרבות הדיסקרטית הקודמת נראתה לי עכשיו בלתי אפשרית.
חזיון האי הרחוק התחיל להטריף אותי כמו תעתוע של נווה מדבר.
וברקע מלמול הילדים, שלא השתלם לי להשתיק אותו כי בסופו של דבר הצליל הזה חסך ממני את הצורך להביט בהם כדי לדעת שהכול אצלם בסדר.
רציתי לשמור את כל הראייה שלי לאי השכן, שכמו השתקפות של האי שלי, כמו צל צף של התשוקה שלי, נחקק לי כעבור שעות רבות כל כך ברשתית והופיע עליה לרגעים קצרים בדרך חזרה;
בפנים של לאורה, בפסגת ההר, בפנס המגדלור בנמל.
הפסקתי לגעת באווה.
בבוקר מוקדם הוצאתי את כפות הרגליים מקצה המיטה וניסיתי ולחזות מה צפוי לי ביום הקרוב.
בין הסדינים יכולתי להרגיש את קרירות המים, את תנועת הגלים מתחת למזרון, את קריאתו של האי שמחכה לי.
את כל זמני על היבשה העברתי בשחזור התחושות שהיו לי כשצפתי, ולילה אחד החלטתי שבפעם הבאה אגיע לאי.
אחרי לילות של נדודי שינה נפלה עלי שינה שלווה.
התעוררתי עם לשון מיובשת מרוב מלח.
למחרת, נחוש למנוע כל מחסום שיגביל את ההתקרבות שלי, הפלגנו שוב.
אבל כרגיל, כשהגענו לנקודה מסוימת האי שלי עצר.
המשיכה היתה כובשת כל כך שחשבתי על שירת הסירנות, ובעקבות המחשבה הזאת באה אחרת, שהסבירה לי למה אני לא מצליח התקדם:
שירת הסירנות האמיתית היא לא מנגינה, היא לא קול וגם לא מקהלה.
שירת הסירנות האמיתית היא השתיקה.
ניסיתי להרחיק ממני את המילים.
כל סוג של מילה יפגע בהתמזגות האיים שלנו.
התהפנטי יותר ויותר, ואמרתי לילדים לשתוק.
ובאמת, עם כל שתיקה התקדמתי עוד שני מטרים.
אבל לאורה או אלברטו תמיד חזרו לפטפט, ושוב עצרנו.
לא יכולתי לעמוד בזה יותר וזרקתי אותם למים.
הם התחילו להתרחק במצופים שלהם, וכשהקולות שלהם דעכו התחלתי להתקדם בשתיקה, דומם.
עצמתי עיניים.
רציתי לראות את ההתגלות בשלמותה.
הרשיתי לעצמי להיסחף ובדמיוני ראיתי את ההתנגשות הרכה של שני האיים, כמו לידה של יבשת חדשה.
כשחשתי בהתנגשות פקחתי עיניים וראיתי מולי את אדמת הפלסטיק.
היא היתה זהה לשלי, למעט פרט שגרם לי לפלוט קריאת מצוקה, זעקה לעזרה, בכי של אב.
הגוף של תושבת האי לא היה עשוי מהחומר שממנו עשוי הגוף שלי אלא מאותו פלסטיק שעשויים ממנו הדקל, החול, הסרטן.
המצוקה שלי היתה גדולה כל כך שהופתעתי שהאישה המתנפחת לא מחבקת אותי כששמעה אותי צועק את שמות ילדי.
עלי להיות דיסקרטי.
אני לא רוצה לסבך אותה בצרות.
אטלפן אליה… במגרה של שולחן העבודה שלי אני עדיין מחזיק תצלום שלה, עם עוד תצלומים ומטפחת מוכתמת באיפור שגנבתי מאיפשהו – כלומר, אני יודע מאיפה, אבל אני לא רוצה לנקוב בשם שלה – אף שמדובר באחד מרגעי השיא של חיי האהבה שלי.
התצלום איכותי בצורה יוצאת דופן בהתחשב בכך שמדובר בתמונת פספורט.
היא מביטה לפנים בעיני השקד הגדולות שלה, שיערה משוך לאחור, חושף שתי אוזניים ענקיות, צמודות עד כדי כך לגולגולת, שעולה בדעתי שבילדותה נאלצה בוודאי להצמיד אותן לראש בנייר דבק כדי שלא ילעגו לה;
עצמות הלחיים הבולטות, האף הקטן והנחיריים הרחבים ומתחת… פיה הנפלא, גדול ובשרני.
היתה תקופה שבה התבוננות בתצלום הזה היתה מעוררת בי רוך מיוחד במינו, שהתפתח לחמימות פנימית והסתכם בתנועת הבשר האופיינית למקרים מהסוג הזה.
אקרא לה אַוּרוֹרַה.
לא, לא אורורה.
גם לא אֶסְטֵלַה.
אקרא לה היא.
זה קרה לפני הרבה זמן, כשהייתי צעיר ויפה יותר.
הלכתי ברחוב מָדֶרוֹ כמה ימים לפני חג המולד, לבוש במכנסי ג'ינס שזה עתה יצאו מהכביסה, והיו לי שלוש מאות פסו בכיס.
בשמיים עמדה שמש צהריים נפלאה ובוהקת.
היא הגיחה מתוך ההמון והניחה את ידה על זרועי.
"חורחה," היא אמרה לי.
אח, קֶה לַה וִיטַה אֵה בֵּלַה!
הכרנו עוד כשהיינו משתינים במיטה (כל אחד בצד שלו, כמובן), אבל התראינו מאז עשר פעמים במקרה הטוב.
הנחתי את ידי על גרונה ונישקתי אותה.
אז גיליתי שאמה עומדת שלושה מטרים משם ומשקיפה עלינו.
ניגשתי אליה, הנחתי את ידי על גרונה ונישקתי גם אותה.
אחרי זה הלכנו שלושתנו, שבעי רצון, לשתות קפה ב"סָנְבּוֹרְנס".
בשולחן, הנחתי את ידי על ידה ולחצתי אותה עד שהבחנתי שהיא מצמידה את רגליה;
אמא שלה הזכירה לי שבתה היא אישה הגונה, נשואה עם ילדים, שהחמצתי את ההזדמנות שלי לפני שלוש-עשרה שנים.
ההבהרה הזו ציננה את הדחפים הראשוניים שלי ולעת עתה לא הרחקתי לכת.
יצאנו מ"סנבורנס" וחצינו את האָלַמֵדַה בין הפסלים הפורנוגרפיים עד למכונית שלה, שחנתה רחוק מאוד משם.
ואז היא זו שאחזה בידי וגירדה לי את פנים כף היד באמה שלה, עד שנאלצתי להכניס את היד השנייה לכיס בניסיון נואש לרסן את תשוקתי.
סוף כל סוף הגענו למכונית, ובזמן שהיא נכנסה פנימה הבנתי שלפני שלוש-עשרה שנה הפסדתי לא רק את הרגליים שלה, את פיה הנפלא ואת ישבניה הבריאים והחצופים, אלא גם שלושה או ארבעה מיליון פסו שהיו עשויים להיות שימושיים ביותר.
הורדנו את אמא שלה, והיא הלכה לאכול איפשהו.
המשכנו בנסיעה לבדנו, ואמרתי לה שאני עדיין חושב עליה, והיא אמרה לי שהיא עדיין חושבת עלי.
התקרבתי אליה קצת והיא הזהירה אותי שהיא מזיעה, המקצוע שלה מחייב אותה להזיע.
"לא אכפת לי, בכלל לא," אמרתי והרחתי אותה.
ולא היה לי אכפת.
תפסתי לה בשיער, נשכתי אותה בעורף, לחצתי פנימה את בטנה… ואז התנגשנו בפינה של טָמַאוּליפַּס וסוֹנוֹרַה.
אחרי התאונה הלכנו ל"סֵפּ דֶה טַמַאוּליפַּס" לשתות ג'ין טוניק וללחוש זה לזה כל מיני דברים.
הפרדה היתה קשה, אבל הכרחית:
היא קבעה לאכול צהריים עם חמותה.
"אני אראה אותך שוב?"
"לעולם לא."
"אז היי שלום."
היא נעלמה ברחוב אינְסוּרְחֵנְטֶס במכוניתה רבת העוצמה ואני הלכתי לבר "אֶל פּילוֹן", שם שתיתי מסקל סן לוּאיס דה פּוֹטוֹסי ובירה והתווכחתי עם כמה חברים על אלוהותו של ישו, עד שעה שבע חצי, ואז הקאתי.
אחר כך לקחתי מונית רעועה לבֵּייַס אָרְטֶס.
התנודדתי לתוך הלובי במבט מעורפל.
בתוך המון של אנשים לא חשובים, כמו ונוס שמגיחה מהצדף שלה, הבחנתי בה מיד.
היא ניגשה אלי בחיוך קל ואמרה לי:
"חפש אותי מחר, בשעה הזאת, במקום הזה." אחר כך נעלמה.
הו, תאוות בשרים מתוקה!
מפלטם של החוטאים, נחמת המיוסרים, מזור המעורערים בנפשם, שעשוע לאביונים, בילוי לאינטלקטואלים, מותרות לקשישים.
תודה לאל, על שהעניק לנו את השימוש באיברים הללו, שמנעימים את שהותנו בעמק הבכא הזה שבו נגזר עלינו להתקיים!
למחרת הגעתי למקום המפגש בשעה שנקבעה.
נכנסתי למתחם ומצאתי אותה מבצעת את העבודה שבגללה נשטף גופה זיעה.
היא הביטה בי בשביעות רצון והתרסה קלה , גאה במומחיותה, כאילו אמרה:
"זה בשבילך." התבוננתי בה חצי שעה, מעריץ כל חלק בגופה, ובפעם הראשונה הבנתי את מהות האמנות שלה.
כשסיימה התכוננה לצאת והביטה בי בשתיקה;
אחר כך שילבה את זרועה בזרועי באלגנטיות וירדנו במדרגות.
יצאנו לרחוב ופתאום עמדנו מול האמא הארורה שלה.
הלכנו לקניות עם הזקנה ואחר כך שוב ל"סנבורנס" לשתות קפה.
שעתיים שלמות נאלצתי להדחיק משהו – יבבה או צרחה, לעולם לא אדע.
הגרוע מכל קרה כשנשארנו לבד:
היא פצחה בנאום המטופש הזה, "תודה לאל, ששחרר אותי מחטא הניאוף הנורא שעמדתי לחטוא!" ניסיתי את כל התרגילים הכי נואשים שלי, סדרה של מישושים, שליחת ידיים וניסיונות לרצח בחניקה, שיטות שעובדות מצוין בקרב נשים מסוימות, אבל הכול היה לשווא;
היא הורידה אותי בפינה של פֵליקְס קוּאֵבַס.
אני מניח שהיא ריחמה עלי כשראתה אותי עומד גלמוד בפינת הרחוב, כי היא פתחה את התיק שלה והושיטה לי את התצלום המדובר ואמרה שאם יום אחד היא תחליט (לחטוא), היא תשלח לי מברק.
ואמנם, כעבור חודש קיבלתי, לא מברק אלא מכתב משליח ובו כתוב:
"חורחה היקר:
חפש אותי ב'קונדיטורי', ביום זה וזה בשעה זו וזו, על החתום:
Guess who?", ככה, באנגלית.
רצתי לשולחן העבודה, הוצאתי את התצלום והתבוננתי בו.
השעה שאגשים את יצרי השפלים ביותר הולכת וקרבה, חשבתי.
שאלתי דירה ממישהו ולוויתי כסף;
לבשתי בגדים קצת מרושלים, שבכל זאת הלמו אותי, ועליתי ברחוב ג'נובה לפנות ערב.
הגעתי ל"קונדיטורי" רבע שעה לפני הזמן.
חיפשתי שולחן במיקום דיסקרטי, כי לא רציתי שמאה אנשים יראו אותה בחברתי, וכשמצאתי התיישבתי בפנים לרחוב.
הזמנתי קפה, הדלקתי סיגריה וחיכיתי.
מיד החלו להגיע מכרים, אבל בירכתי אותם בקרירות כזאת, שהם לא העזו להתקרב.
חלף זמן.
ברחוב ג'נובה עברה על פני נ', בחורה צעירה שבתקופה אחרת היתה אהבת חיי, ונעלמה.
הודיתי לאלוהים על כך.
התחלתי לדמיין כיצד היא תהיה לבושה ועלה בדעתי שבעוד שעתיים היא תהיה בזרועותיי, ערומה.
נ' שוב עברה על פני, ברחוב ג'נובה, ושוב נעלמה.
הפעם נאלצתי לכסות את פני בידי, כי נ' הביטה לעבר בית הקפה.
הגיעה השעה.
הייתי לחוץ למדי, אבל הייתי מוכן לחכות גם שמונה ימים אם צריך, רק כדי לבלות זמן ביחידות עם האישה העקשנית הזאת.
ואז נפתחת דלת בית הקפה.
נ', שהיתה אהבת חיי, נכנסת, חוצה את החדר ומתיישבת מולי בחיוך:
"Did you guess right?", היא שואלת.
פרצתי בצחוק.
צחקתי וצחקתי עד שנ' החלה להרגיש לא בנוח;
אחר כך התעשתי, פטפטנו קצת בנעימים ולבסוף ליוויתי אותה עד למקום שבו קבעה להיפגש עם החברות שלה ללכת לקולנוע.
היא עברה עם בעלה וילדיה לאזור אחר בארץ.
פעם אחת הגעתי לעיר שלה בנסיעת עסקים.
ביום הראשון, אחרי שסיימתי את המטלות שלי, חיפשתי את המספר שלה בספר הטלפונים והתקשרתי אליה.
היא שמחה לשמוע את קולי והזמינה אותי לארוחת ערב.
על הדלת היה מקוש והיא נפתחה במשיכת חבל.
כשנכנסתי לחדר הכניסה ראיתי אותה במעלה גרם מדרגות, לבושה במכנסיים ירוקים שהכילו את המיטב שבאישיותה.
בזמן שעליתי במדרגות, הבטנו זה בזה והיא חייכה אלי בשתיקה.
כשנעמדתי מולה היא הושיטה זרועות, עטפה בהן את הצוואר שלי ונישקה אותי.
אחר כך אחזה בידי, ובעוד אני תולה בה מבט מטופש הובילה אותי דרך החצר לחדר כלשהו ושם התנשקנו בין מאתיים לשלוש מאות פעם… עד שהילדים שלה חזרו מגן המשחקים.
אחר כך הלכנו להאכיל את השפנים.
אחד הילדים, שהיה לו תסביך אדיפוס, ירק עלי בכל פעם שהתקרבתי אליה וכל הזמן צעק "היא שלי!".
אחר כך, בלי שום בושה, הוא פתח את כפתורי חולצתה ותחב פנימה את הידיים שלו כדי לשחק בשדיה, בעוד היא מביטה בי משועשעת.
הייסורים נמשכו זמן מה עד שהילדים שכבו לישון והלכנו למטבח להכין את ארוחת הערב.
כשהיא פתחה את המקרר חידשתי את המתקפה והמצב נראה מבטיח, אבל אז הגיע בעלה.
הוא מזג לי רום "בייטי" והוביל אותי לסלון, שם פטפטנו על כל מיני שטויות.
סוף כל סוף, הארוחה היתה מוכנה.
התיישבנו שלושתנו לשולחן, אכלנו, וכשהגענו לקפה, הטלפון התחיל לצלצל.
הבעל קם לענות ובינתיים היא התחילה לאסוף את הצלחות ואני אחזתי בזרועה ונשקתי לפרק ידה.
בפעולה הפשוטה הזאת השגתי הרבה יותר מכפי שציפיתי:
היא התנודדה לכיוון המטבח עם ערימה של כלים מלוכלכים.
הבעל חזר, הוא לבש את הז'קט שלו והסביר לי שהתקשרו אליו מחברת המשלוחים להודיע לו שזה עתה קיבלו את ה"סמית' אנד ווסון" קליבר 38 ששלח לו אחיו ממקסיקו הבירה עם עוד משהו, אינני זוכר מה.
מכל מקום, הוא צריך ללכת לאסוף את האקדח מיד;
שאני ארגיש בבית:
פה הרום, כאן הפטיפון, שם האישה שלי.
הוא יחזור בעוד רבע שעה.
הבעל יוצא לרחוב, אני הולך למטבח, ובעוד הוא מדליק את המנוע, אני מתחיל לרדוף אחרי אשתו.
כשהצלחתי לדחוק אותה לפינה היא אמרה לי "חכה רגע" ולקחה אותי לסלון.
היא מזגה שתי כוסיות רום עם קוביית קרח אחת, ניגשה לפטיפון, הדליקה אותו ושמה תקליט בשם "Le sacre du Sauvage".
המוזיקה החלה והרמנו כוסית.
עברו ארבע דקות.
ואז היא התחילה לרקוד, לבד.
"זה בשבילך", היא אמרה.
אני הסתכלתי עליה וניסיתי לחשב באיזו נקודה בדרך נמצא בעלה עם ה"סמית' אנד וסון" הקטלני שלו.
והיא רקדה ורקדה.
רקדה לכל התקליט של צ'ט בייקר.
כבר עברו ארבעים וחמש דקות ובעלה טרם חזר, ועוד לא נמאס לה לרקוד, ועוד לא העזתי לעשות שום דבר.
באותו רגע החלטתי שבעלה, עם או בלי האקדח, לא מפחיד אותי כהוא זה.
קמתי ממושבי וניגשתי אליה.
היא המשיכה לרקוד כאילו כפה אותה שד.
בעוצמה שלא ידעתי שיש בי, הרמתי אותה בבת אחת וזרקתי אותה על הספה.
היא אהבה את זה.
התנפלתי עליה כמו נמר והתנשקנו בלהט, חיפשתי את הרוכסן של המכנסיים הירוקים שלה וניסיתי למשוך אותו למטה אבל… קיבינימט!
הוא לא נפתח!
בשום שלב הוא לא נפתח.
ניסינו בכוח, בהתחלה אני ואחר כך היא ולבסוף שנינו ביחד, והבעל חזר לפני שהספקנו לפתוח את הרוכסן.
התנשפנו והזענו, אבל היינו לבושים, כך שלא נאלצנו לספק שום הסברים.
אולי יכולתי לחזור למחרת ולגמור את מה שהתחלתי, או יום אחרי, או יום אחרי, או בכל אחד מאלף הימים שעברו מאז.
אבל מסיבה זו או אחרת מעולם לא עשיתי זאת.
לא ראיתי אותה שוב.
עכשיו נותרו לי רק התצלום שאני מחזיק במגרה של שולחן העבודה שלי והמחשבה שהנשים שלא השגתי (כפי שקורה לכל הפתיינים הגדולים בהיסטוריה) רבות מגרגרי החול על פני האדמה.
הואהיה זמר סלסה מפורסם.היאאספה דבריםוקעקעה מדי פעם.הוא היה נשוי לאשת עסקיםיפנית עשירה.לההיה מאהב צרפתי.
הם הכירו במקרה.
היא ניסתה לשכנע מלצר בבית קפה שלחמישהסנטבואין שום השפעה על מחירה של קופסת סיגריות.
המלצר מצדו, הגיב בחיוך רחב ובתנועתשלילהנחרצת.
ידובהחמשתהסנטבונמתחה מעל כתפה.
היא הביטה לאחור, חייכה כשזיהתה את הפניםואמרה 'תודה',בזמן שמיהרה להכניס אתחפיסתהמרלבורולתיק.הואחייך והזמין אותה לבירה.היאהעדיפה ללכת ברגל, אזהם הלכו.
"אני לא אוהבת סלסה, אבל אני מכירה אותך, כל העולם מכיר אותך."
כל העולם הכיר אותו כיהואהיהמפורסםבעלחיוך אדיב ועינייםמסקרנות.היאלאהיתהמפורסמת.
העיסוק החביב עליה היה אספנות.
היא אספה גביעים שגנבה מכל מיני ברים, פקקי שעם מבקבוקים שנפתחו בתאריכים חשובים, חול מהחופים, עפרונותנדירים, נרות מכְּנסיות מכל העולםוכאלה שהכינהבעצמה,צבעהבצבעים שהפיקהמתרופותויצקה בתבניותעשויותקליפות ביצים, מכלי דאודורנט,כל דבר.
היא אספה הכלוקעקעה, לפעמים,כשנראהלהמתאים.
"יש לי מאהב צרפתי, הוא בא פעם בחודש ואנחנו שותים יין, הוא מביא לי ספרים ונרות במתנה, הוא סופר."
הוארצה לדעתאת שמו, למקרה שהכיר אותו,מי יודע, אבלהיא סירבה לומר.
"אף פעם אל תחשוףאת זהותהמאהבות שלך,וחוץ מזה… הוא נשוי, כמוך."
למפורסמים אין חיים פרטיים.
כל העולם ידע על אשתו היפנית והוא נאנחבמחשבה על כך שהחופשהוא להיותאלמוני.
ללכתברחובמבלי שאף אחד יסתכל עליך ויתפעל מהמכונית החדשה שקיבלת זה עתה מאשתך, המבוגרת ממך בכמה שנים, זושכבר לא מעניינת אותך ומבלה את רוב השנה בנסיעות,ממשכמוך, אבל בקווי רוחב שונים.
"טוק, טוק", אמרההיאודפקה על לבו."אתה שקטכל-כך, טוק, טוק,אהוביהקטן והעצוב,אני חשבתי שזמרי סלסהיודעים ליהנות."
הוארצהשהיא תיהנהאז הוא הזמין אותה להופעה אבלהיאסלדה מהופעות סלסה ומהסלבריטאים בבגדימעצבים, ומלצאתמאיזו מכונית שאין כמעט לאף אחד,ומלהרגישאיך כולם בוחנים אותהמעבר לשולחן.
"תגיד, מה אתה מעדיף?
לילה או בוקר?"
"אני מוזיקאי, יצור לילי."
"חורף או קיץ?"
"קיץ יש לנו כל השנה, אני מעדיף את החורף ומספיק עם השאלות כי מעיתונאים כבר נמאס לי."
"עוד אחת, אחת וזהו.
חתולים או כלבים?"
הואחייך.
"בביתשל אמא שלי יש לי שני חתולים:
אוצ'וּןוצ'נגוֹ."היאחייכה ונשכה את שפתיה.
"בסדר, אני לא אבוא להופעות שלך, אבל אפשר להיפגש, ביחידות…" והם המשיכו להיפגש.היאהיתהמחכה שיתקשר אחרי ההופעות והם היונוסעיםלחוף הים,רחוקמהעיר.הואהיה מביא להגביעיםורושם תאריכים על פקקי הבקבוקים ששתו יחד.אחר-כך,ותוך כדיולפני ואחרי,עשו אהבה.
הוא שר בלדות באוזניה בזמן שהיא נישקהבזואחר זואת נקבוביות גופו.
בחודש הראשון, כשהגיע המאהב הצרפתי, היאהתריעה עלהיעדרות של שבוע.
"את אוהבת אותו?" שאלהואוהיאחייכה בלי לומרדבר.
"אם את לא אוהבת אותו, למה שלא תעזבי אותו ותישארי איתי?"
"טוק,טוק,אהוביהקטן והאנוכי, הסופר שלי בא לבקראותי, כשהיפנית שלך תחזור גם אתה תצא לחופשה."
הוארצה לומר משהו,אבל נצר את לשונו.
למחרת כתב לה שיר וחיכה לה כל השבוע.אחר כך תוכננו החודשיםבחלקים, שבוע אחד לצרפתי, כמה ימים לאישה היפנית,סיבוביהופעות, את הימים הנותרים בילו יחד.
פעםנתקלו זה בזה במרינה הרחק מהעיר.היאשתתה מי טוניק עם הרבה קרח על שפת הבריכה.
הסופר הצרפתי קרא והשתזף לצידה.הואיצא מהמכונית והלך שלוב זרוע עם אשתו היפנית.
אשת העסקים היפנית זיהתה את הסופר ונעצרה.הואהבחיןבה.
אשתוקרבה את פיה ולחשה באזנו את זהותו שלהכוכבאפור השיער.הואהנהן בשתיקה, הוא לא הכיר אותו.
הזוג המשיךללכת וכשעברועלפני האחרים נופפה היפנית לסופר,כשהריםאת ראשו.הואהשפיל את מבטו.היאהמשיכה לשתות את מיהטוניקשלה.הסופר חייך, עצבני עלכךשזיהו אותו.
על המפגש ההוא לא דיברו לעולם.הואהעדיף לשתוק.היאנישקה את נקבוביות גופו ועשתהאתו אהבה בספרדית.
"טוק, טוק", אמרהואודפק על לבו.
"אני אוהב אותך, את יודעת?"
היאנתנה לו נר בצורת חילזוןבמתנה.
ערב אחדהיאהגיעה מאושרת.
היא נשאה ספר שהקדיש לה הסופר.
הוא נמכר בכל אירופה ושמהּ הופיע בעמוד הראשון.
הספר היה שלה ובשבילה.
"הוא עושה את זה כדי לרצות אותך," אמרהוא."ברצוןרבהייתי מקדיש לךתקליטאבל אשתי תרצה לדעת מי את וכמו שאמרת,'אף פעם אל תחשוף את זהות המאהבות שלך…'"
היא צחקה בסיפוק, נשקה לספר ואחר-כך נישקה את שפתיו של זמר הסלסה שלה, המאהב שלה, שהתחיל להתקשר אליה במהלך סיבובי הופעות והיה מדבר איתה על הקור ועלהלילות ועל בקבוקי היין שקנה כדי לשתות איתה.
בשובו היה מביא עיתונים וכתבי עתשבהם התפרסמותמונותיו, ביקורות,פרסומים של תקליטיו ועפרונות נדירים שמצא במיוחדלאוסף שלה.כשחזרבאחתהפעמיםהיא נראתה לו מוזרה, מודאגת.
"זה שום דבר", אמרההיא.
"אני צריכה צבעים, אני חייבת לקעקע, אבל אין לי צבעים, זה חשוב מאוד, אתה יודע?"
הואעזר לה להשיג אותם והפיגאת עצבותה.
הוא היה מאושר.היאקעקעהרק במקרים מיוחדים, יום אחד, אם ירצה, היא תוכל לעשות משהו על הגוף שלו.
להעצמהלא היו קעקועים, אבל היא עשתה אותם היטב, היא אהבה את זה.
כעבורשבוע חזרה היפנית והוא הפסיק להיפגש איתה.אשתו נשארה בבית יותר מחודש והוא רק הצליח להגניב כמה שיחות טלפון וללהטט פגישה חפוזה.הנישואים נהיו מייגעים וכבר לא היה די ברגעי ההרמוניה שבהם דיברו על סיבובי הופעות וחוזים עתידיים.היפנית הרגישה שהוא מרוחק מדיוהואהאשים את החום.
היא הבחינה בכך שרוב שיריו החדשים הם בלדות והואהזכיר'מחסום יצירתי'.היא מצאה נרות משונים על הארון והוא מצא להם צידוק במשבר האנרגיה.
בשדה התעופה חיבקה אותו,הואנשק על מצחהואיחל לה נסיעה טובה ושניות אחרי שראה אותה נעלמתמבעדלזגוגית הואנכנס למכוניתונסע למצואאותה.
אבלהיאלאהיתהבבית.
הם נפגשו בערב למחרת והיו מאושרים לגעת זה בגופו של זה.היאלא ידעה שהיפנית עזבה וסיפרה שלאהיתהבבית כי הכירה קולנוען ספרדי, טיפוס מעניין שדיברה איתו שעותארוכות.הוארצהלהישארביחד זמן רב ככל האפשר ושאל מתי יבוא הצרפתי.
"הוא כבר לא יבוא.
זה נגמר," אמרההיא."הוא השתגע, בשבוע האחרון אמר שאשתו יודעת הכול, הואבעצמוסיפרלה כי רצה לעזוב את המשפחה שלו,לקחת אותי לפריזלחיות ביחד, אבל אני לא רוצה, אני לא אוהבת אותו,אז זהנגמר."
הואנאנח בשמץ של הקלה גלויה וחיבק אותה בחוזקה.
"טוק, טוק, אהוביהקטן והמשוגע, עכשיו אתה תישאר איתי."
היאחייכה והרטיבה בלשונה אתקצה אפו.אמרה שהיא רוצה לשתות מי טוניק ולעשות אהבה על הסדינים של היפנית וזוהיתההפעם הראשונה שהם אהבו זה את זה בחדר ההוא.הואלא רצה שהיא תלך למחרת, הוא רצה שתחכה בבית עדשתסתייםההופעה הלילית.
וכך עשתההיא, היא חיכתה לו עירומה, קטורת בוערתבכל פינה בבית.הואחזר מאוד מאוחר,וליקק לשוכרה את הרום ששפךעל גופה.
בבוקר, עדיין עירומים ועייפים,הואכתב לה שיר נוסף וביקש שלא תלך.היאלא הלכה.בביתוהיא צפתהבהופעהבטלוויזיה, שם התנגנה לראשונה המוסיקה שנכתבה לכבוד האישה המופלאה עלי אדמות.היאהיתהמאושרת והואחזר אליה עם אהבה בליבו.
אחר כךצצה נסיעהקצרהליפן,שם קיבלהאשתואת פניו עם בשורה על חוזה אפשרישלשישה חודשים באירופהלקידום האלבוםשהתחיל להקליטלאחרונה.זה עורר בו התלהבות, אבלהואלא אהב את אשת העסקים היפנית,הואאהבאותה.היא,שקיבלה את פניו עם בקבוק יין ספרדי וחשק עז לגופו, לא רצתה להישאר בבית הפעם.הוא התחיל להקליט ובילהרוב היום באולפן.
הם קבעו להיפגשכשיתפנה מהעבודה.הוא היהמשקיע את כל-כולובכל שיר.כשחשב עליה הרגיש שהוא מסוגל להרקיד אתכלהעולם, לזעזע את אירופההישנה.
ביום שסיים את ההקלטות הלך לפגוש אותה עם פרחים בידיו.
הוא קנה ארגז של רום, שני ארגזים של מי טוניק והציע לחגוג בגדול.
הם הסתגרו בחדר.הואהפעיל את המשיבון והנמיך את צלצול הטלפון.היאהבעירה קטורת ופשטה את הבגדים.כשהבקבוק הראשון עמד להסתייםהואאמר שיש לו הפתעה.
"את משגעת אותי, אני משוגע," אמר, "שינית את חיי, הפכת את עולמי וזה לא הוגןשאסתיראת מה שאני מרגיש… התקליטמוקדש לך, כבר מדפיסים אותו,שמךיתפרסם על כריכה שלתקליטשיימכר בכל העולם," הוא חייך וטפח בעדינות על לבה.
"טוק, טוק, אני מאוהב, אהובתיהקטנה והמשוגעת…" היא חיבקה את צווארו וליקקה את תנוכי אזניו.
היא נרעדהכשידיו החלו לטייל על גבה, עוטפות את כל-כולה.
היא נישקה את שפתיו.
"אניאישהמאושרת," והתרחקה מעט.
"אני רוצה להעניק לך משהו חשוב, אני רוצה לבקש ממךדבר אחדשישמור עלינו מאוחדים לנצח, אני רוצה להיות בתוכך לנצח… תן לי לקעקע אותך."
רגש מוזרעלהבווהוא נשך את שפתיו.הואלגם מהבקבוק, כמעט מתפוצץ מרובשמחה, והסכים.האיור היה בעורף, איור מוזר, קטן, ייחודי.
כשסיימה הוא היה שיכור ומותש בגלל תנוחת הראש ושעות רבות כל כך ללא שינה.היאליטפה את פניו, וקמה לשתות מי טוניק,בזמן שהוא נרדם מול עיניה.
הנסיעה לחצי שנה לאירופה נקבעה לחודש הבא.
התקליטעמד לצאת.
היפנית הגיעה לסגור פרטים אחרונים ונפרדה בהבטחהלקייםשיחה ארוכהבנוגע להתנהגות המשונהשל בעלהבתקופה האחרונה כשתיגמר ההמולה.
"התקליטהזה יהיה הצלחהגדולה, אני בטוח," אמרהוא,שרועעל החול ומביט בדמדומיהערב.
"אנימנבאתשהוא ישנה את חייך,״ אמרההיא, כשהיא שוכבת לצדו.
"לשנות…" אמרהואוהסתובב להביט בה."טוק, טוק,אהובהקטנה שלי, חשבתילעצמי, אולי תבואי איתי?
נמשיך להיות ביחד, לעזאזל הנישואים שלי, אני אוהב אותך."
היאהתיישבה ומתחה את גבה.
היא חייכה.
"זה נגמר, אני לא אוהבת אותך."
הואעצם את העינייםושבופקח אותן.
בוודאיאמר משהו, אבלהיא קטעה אותו והוסיפה שחוץ מזה יש לה מאהב אחר, היא לא תגיד אתשמו,רק שהוא קולנוען ספרדי.
גם לא נראה לה נכוןלעזוב את אשת העסקים היפנית באמצע סיבוב הופעות חשוב כל-כך.
הוא שפשף את הפנים, הוא לא רצה להאמין.
"אבל,אם כך,כל זה…מה שקורה בינינו…" היאליטפה את פניו וקמה, מתנערת מהחול.היאאמרה שלא יטרח ללוות אותה, עוד מוקדם, והמאהב הספרדי יבוא לאסוף אותהלא רחוק מכאן.הואהתרומם כדילומר משהו אבל בסוף רק השתנק.
"טוק, טוק,אהוביהטיפשון,״ אמרההיאודפקה על לבו.
"האםאי פעם אמרתי שאני אוהבת אותך?"היא נשקה עללחיו הלחה מזיעה והתהלכה קצת.
"תראה,העניין הוא ש… אני אוספת אנשים, אני אוהבת את זה, זה באמת העיסוק המועדף עלי… אתה שנוסעבכל העולםתזהה את הסימן שלי בקלות, יש הרבה כאלה שמסתובבים עם האיור הזה על העורף…"חייכה, "וכולם מפורסמים…" הואהיה זמר סלסה מפורסם וסיבוב ההופעות באירופה היה הצלחה מסחררת.היאאספה אנשיםוקעקעהבהם אתהסימן שלה.הואהיה גרוש מאשת עסקים יפנית עשירה.לההיה מאהב.
יצאנו מוקדם.
לאבא יש פז'ו 404 בצבע בורדו שהוא קנה לא מזמן.
אני מטפס על המדף בין המושב האחורי לחלון ושוכב שם לאורך.
נוח לי.
אני אוהב להישען על השמשה האחורית, ככה אני יכול לישון.
אני תמיד שמח לנסוע לסוף שבוע בבית שלנו בכפר, כי בדירה במרכז העיר, במשך כל השבוע, אני יכול רק לבעוט בכדור טניס בחצר של פיר התאורה והאוורור מעל החנייה, מוקף בארבעה קירות גבוהים נורא ומלוכלכים מהפיח של משרפות האשפה;
אם אני מסתכל למעלה נדמה לי שאני בתוך ארובה;
אם אני צועק, הצעקה עולה קצת אבל לא מגיעה עד לריבוע של השמים.
הנסיעה לכפר מוציאה אותי מהבור הזה.
ברחוב אין הרבה תנועה, אולי כי שבת או כי אין כל כך הרבה מכוניות בבואנוס איירס.
אני לוקח איתי מכונית צעצוע בתוך צנצנת לציד חרקים וקצת צבעי פנדה, שאני מסדר לפי הסדר ושאסור לשכוח בשמש כי הם נמסים.
לאף אחד לא נראה מסוכן שאני נוסע בשכיבה על המדף האחורי.
אני אוהב את הפינה המוגנת שנוצרת בינו ובין השמשה, ליד המדבקה של "מחסני הספורט".
בדרך אני מסתכל בחזיתות של המכוניות שנראות כמו פרצופים:
הפנסים עיניים, הפגושים שפמים, הגריל מקדימה הוא השיניים והפה.
יש מכוניות עם פרצוף נחמד;
לאחרות יש פרצוף מרושע.
האחים שלי מעדיפים שאני אסע על המדף האחורי כי ככה יש להם יותר מקום לעצמם.
אני עובר למושב רק אחר כך, כשחם מדי או כשכבר אין לי מקום על המדף כי גדלתי קצת.
אנחנו פונים לשדרה ארוכה.
אני לא יודע אם זה כי יש הרבה רמזורים, אבל אנחנו נוסעים לאט וחוץ מזה הפז'ו כבר די גמורה עכשיו, האגזוז שלה משוחרר וצריך לצעוק כדי לדבר, אחת הדלתות האחוריות רופפת ואמא קשרה אותה בחוט של העפיפון של מיגֵל.
הנסיעה ארוכה נורא.
בייחוד כשהרמזורים לא מתואמים.
אנחנו רבים על החלון, אף אחד משלושתנו לא רוצה לשבת באמצע.
על כביש חֵנֵרָל פָּאס אנחנו מתחלפים לפי התור ומוציאים את הראש מהחלון, שמים את משקפי השחייה של ויקי כדי שלא ידמעו לנו העיניים בגלל הרוח.
אבא ואמא לא אומרים כלום.
רק כשאנחנו עוברים ליד המשטרה, אז הם מבקשים לשבת ישר ולהיות בשקט.
כשכבר יש לנו את הרֵנוֹ 12 עפה למיגֵל מהחלון חצי חבילת קלפים של "טיטאנים בזירה" ואבא בולם בשוליים כדי לאסוף אותם כי מיגל צועק כמו משוגע.
פתאום אני רואה שמתקרבים אלינו שני חיילים שמכוונים עלינו תת מקלע, הם אומרים שאנחנו בשטח צבאי.
הם שואלים את אבא שאלות, ממששים אותו לראות אם יש לו נשק, בודקים לו את המסמכים ואחר כך אנחנו צריכים להמשיך בנסיעה בלי לאסוף את הקלפים, והם נשארים מפוזרים שם, כולל הקלף עם החתימה של מרטין קָרָדַגְיָאן.
אבא מחפש מוזיקה קלאסית ברדיו, לפעמים הוא מצליח לקלוט כמו שצריך את התחנה של אורוגוואי.
אנחנו רבים בבעיטות במושב האחורי ופתאום אבא מגביר ואומר, "תקשיבו לזה, תקשיבו לזה," וצריך לעצור ולשתוק באמצע אחיזת ג'ודו כדי לשמוע חלק מאָריה או מאדג'יו.
אחר כך, כשכבר יש טייפים במכוניות, מוצארט משתלט לגמרי על הנסיעות לכפר.
אנחנו מסתכלים על הדרך המסודרת שחולפת על פנינו, על העצים הגזומים והגזעים שצבועים בלבן, ואנחנו שומעים את החמישיות לכלי מיתר, את הסימפוניות, את הקונצרטים לפסנתר, את האופרות.
ויקי מנהיגה את המרד להשתקת זמרות הסופרן של נישואי פיגרו או ד'ון ג'ובאני אנחנו מטביעים אותן בשיר הילדים החביב עלינו:
"רוצים לאכול, רוצים לאכול, דם קרוש מעורבב עם חול…" אבל אחר כך ויקי מתחילה להביא ספרים לנסיעה והיא קוראת אותם בשקט ולא מתייחסת לאף אחד, כל פעם כועסת יותר שמכריחים אותה לבוא, עד שמרשים לה להישאר בעיר בסופי השבוע כדי ללכת לקולנוע עם החברות שלה, שכבר יוצאות עם בנים, ואז למיגל ולי יש חלון לכל אחד ואין על מה לריב, גם אם אנחנו מזמינים חבר.
אנחנו מרגישים שלא נגיע בחיים.
יש המתנות ארוכות בדרך, כשאמא קונה רהיטי גינה או שתילים, מנצלת את זה שאבא נשאר לעבוד בבית.
במושב האחורי אני ומיגל משחקים בלראות מי מחזיק מעמד יותר זמן בלי לנשום, כל אחד מכסה את השנורקל של האחר כדי שלא ירמה, או שאנחנו מאלתרים משחק מטקות עם כדור נייר ושני הסנפירים.
אנחנו מחכים כל כך הרבה, שטניה מתחילה לנבוח, כי היא כבר לא יכולה יותר, סגורה בחלק האחורי של הפָלְקון סטיישן שקנינו אחרי הרֵנו.
ואז מופיעה אמא, עם שתילים או עציצים או איזה רהיט שצריך לקשור על הגג, ואנחנו ממשיכים בנסיעה.
החברים שמיגל מזמין מתחלפים.
אני מביט בהם בתדהמה, בחרדה מרושעת, כי אני יודע שכשנגיע הם יתחילו ליפול למלכודות שמיגל מכין להם:
העכבר המת במגפי הגומי של האורח, רוח הרפאים במחסן, הקטע של החזירים הרצחניים, הבור שמכוסה בעלים ובענפים ליד שורת הדקלים שרואים מהבית.
במכונית, בפקקים של לפנות צהריים, אני מסתכל על החברים של מיגל ונהנה לראשונה מטעמו של הרוע.
אני מעדיף את הפתיים השחצנים, כי אני יודע שהתרגילים האלה, שאיתם אני משתף פעולה באופן עקיף ולא מוגדר, ישפילו אותם עוד יותר.
האורחים של מיגל לא חוזרים כמעט אף פעם.
כשגומרים לסלול את הקטע הראשון של הכביש המהיר ומתחילים לגבות אגרה, התנועה מתקדמת מהר יותר.
ויקי נוסעת באופן עצמאי, עם חברות שיש להן מכונית.
אבא כבר לא בא כמעט.
בכביש הבין-עירוני המשובש, כשאמא נוהגת, מיגל משתמש במחברת הציור שלי, משרטט תרשימים ומפתח אסטרטגיות כדי להציץ לחברות של ויקי כשהן מחליפות בגדים.
אחר כך מיגל מתחיל לבוא פחות ופחות, ואני יכול לישון על כל המושב האחורי.
אמא בולמת ומעירה אותי כדי שאשים מים ברדיאטור, הוא דולף והמנוע מתחמם.
אנחנו קונים אבטיח בשולי הכביש.
במחסום של הרכבת, במקום שפעם עמדו רוכל או שניים, יש עכשיו קטועי גפיים ומשותקים שמקבצים נדבות ואחרים שמציעים מגזינים, כדורים, עטים, כלי עבודה, בובות.
גם ברמזורים בעיירה שאנחנו חוצים מבקשים מטבע או מוכרים פרחים ופחיות של משקאות מוגזים.
אבא קיבל את הפורד סיירה של החֶברה, שיש לה נעילה אוטומטית, ומכיוון ששדדו את מיגל לא מזמן, אמא מכריחה אותי לנעול וגם לסגור את החלונות ברמזורים, כי הרוכלים מפחידים אותה.
היא אומרת שהם מתנפלים עליה ושחוץ מזה דוּקֵה עלול לנשוך אותם.
אחר כך המזגן משמש תירוץ לזה שאנחנו כבר לא נוסעים עם חלון פתוח.
המכונית הופכת לבועת ביטחון, עם מיקרו-אקלים משלה.
בחוץ יש יותר ויותר אשפה, יותר גרפיטי פוליטי.
בפנים המוזיקה מהדהדת צלולה בסטריאו החדש ואמא משלימה בסבלנות עם הקלטות שאני שם, של סודָה או של פוליס.
המכונית מהירה יותר וכל הזמן נדמה שתכף מגיעים.
בעיקר כשאני מתחיל לנהוג בעצמי, כי אני מאיץ בלי שאמא תשים לב, היא יושבת בנחת במושב הנוסעים ומסתכלת בראי על מתיחת הפנים האחרונה שלה, שמושכת לה את העור לאחור כאילו זו תוצאה של ההאצה.
אחר כך, כשאבא מת, אמא מעדיפה שינהג מיגל, שחזר אלינו כמו הבן האובד, כי ויקי כבר חיה בבוסטון.
מבחינתי הכביש נהיה מטושטש כי אני נוהג בפורד טאונוס הצהובה של אבא של צ'ינו, אנחנו משאירים את החלונות סגורים, לא מחשש שישדדו אותנו אלא כדי לא לדלל את העשן של המריחואנה.
אנחנו שומעים ויילד הורְסֶס ויש רגעים כמעט רוחניים בנוף הענקי השטוח, שבהם נדמה שהקצב הכללי של הכביש נהיה איטי ורוגע.
אחר כך אני נוהג במכונית של אמא של גבריאלה, שלמרבה המזל נוסעת על דיזל ולא מבזבזת יותר מדי כשאנחנו בורחים לנו באמצע השבוע כדי להיות קצת לבד.
כבר התחילו לדבר על הפקעת האדמות, אבל זאת בקושי אזהרה, זה יקרה רק אחרי שיתחלפו עוד שתי ממשלות.
גבריאלה לובשת שמלות קטנות שמאלצות אותי לנהוג ביד אחת וללטף לה את הירכיים באחרת, לעלות לאט לאט מהברכיים, בלי צורך להחליף הילוכים, כי אני על אוטומטי, ובינתיים גבריאלה לוחשת לי באוזן ומבקשת שלא אמהר, שנחכה עד שנגיע.
הנסיעה מעולם לא היתה ארוכה כל כך.
הבית בכפר רחוק, בלתי מושג.
בהמשך הבטן של גבריאלה מתחילה לגדול ואנחנו נוסעים לשם כדי לנסות להשתלב בחיים המשפחתיים.
אנחנו נוסעים בפולקסוואגן שמשאיל לנו אחיה.
אנחנו כבר חוגרים חגורת בטיחות, כבר מתחילים לפחד שנמות, וחסרים רק עוד כמה קילומטרים.
השנים חולפות על פנינו במהירות הולכת וגוברת.
יש הרבה יותר מכוניות בדרך והרבה יותר אגרות.
עוד מעט גומרים את הכביש המהיר.
אנחנו עוצרים בתחנת דלק, אנחנו רבים.
גבריאלה בוכה בשירותים.
אני צריך לבקש ממנה שתצא.
אחר כך אנחנו קונים את מושב התינוק לוויוֹלֵטָה והיא נוסעת מאחור, קטנטנה ורדומה, גם היא עם חגורת בטיחות.
שלושתנו קשורים.
אני לוחץ על דוושת הגז כי אני רוצה להגיע מוקדם ולהספיק לארוחת הצהריים.
גבריאלה אומרת שזה לא משנה, שאנחנו יכולים לעצור במקדונלדס.
אנחנו רבים.
גבריאלה יורדת עלי.
אני מרכיב את משקפי השמש ומאיץ עוד יותר.
אני מנצל את הנסיעה כדי לשמוע דֵמוֹאים של ג'ינגלים לרדיו.
אני אוחז בכוח בהגה של האֵסקורט.
עוד מעט מגיעים.
גבריאלה מבקשת ממני שאסע לאט יותר, אחר כך היא מפסיקה לבוא, בסופי השבוע היא נוסעת עם ויולטה לבית של אמא שלה.
אני נוהג לבד, אני שומע את הקונצרטים לפסנתר של מוצארט בדיסקים עם צליל מושלם.
המנוע של הארבע על ארבע לא מרעיש.
גמרו לסלול את הכביש המהיר, שמו גדר תיל בצדדים כדי שלא יחצו אותו אנשים.
אני נוסע בנתיב המהיר, מסתכל במד המהירות:
מאה ששים וחמש.
אני עומד לעבור בדיוק שם.
אני רואה מרחוק את שלושת הדקלים ומחכה שיסתדרו בשורה.
הם מתקרבים, אני מתקרב, עד שהדקל הראשון מסתיר את שני האחרים ואני אומר "כאן", ונדמה שאני צועק אבל אני אומר את זה בשקט, אני אומר את זה בדיוק במקום שבו עמד הבית לפני ההפקעה, לפני שהרסו אותו ובנו עליו את הכביש המהיר.
אני מרגיש שלמשך אלפית השנייה אני עובר בחדרים, מעל המיטה שעליה שיחקנו מיגל ואני בטיטאנים בזירה, עובר על פני הקברים של טניה ודוּקֵה בין הצמחים של אמא, עובר בתוך ריח לח ומתכתי, בתוך טעם השזיפים הירוקים שזרקנו לקרקעית הבריכה כדי לשלות אותם אחר כך, אני עובר דרך הפחד מפני נחש שהגיח כשהפכנו איזה קרש, דרך הלילה הגשום שבו שיחקנו בקליעת כדור דרך הריבוע שנשבר בחלון, כדי לחפש אותו אחר כך בין הקרפדות והשלוליות.
כל זה פינה את מקומו לסערה בלתי פוסקת של מכוניות שעוברות מעל רוח הרפאים של הבית.
השעה שתים עשרה בדיוק והשמש בוהקת על האספלט.
אני גבר גרוש, עיתונאי שנוסע לראשונה לבית הכפר של אחיו ושכח את הוראות הנסיעה והלך לאיבוד, גבר שלא יודע איפה לעצור והוא ממשיך לנסוע במכונית מאז שיצא לדרך הבוקר מוקדם, לפני זמן רב, שוכב על המדף מעל המושב האחורי.
"אתה חייב לראות אותה לפני שאתה עוזב," אמר לי וורדסוורת'.
"זה משהו שאסור להחמיץ… אם יש לך אומץ, כמובן."
וורדסוורת' נהיה מעצבן בשעות מסוימות לפנות בוקר, כשנשארנו רק הרווקים והאלכוהוליסטים-באמת בבר של הגרנד הוטל דה ואגון-לי.
האמת שלא סבלתי את הבחור;
היהירות וההתנשאות שלו הרגיזו אותי.
אבל בפקין של 1937 לא היו יותר מדי אנשים לחלוק איתם ליל שתייה.
היפנים חנו קילומטרים ספורים מהעיר והתכוננו לפלישה.
הממשלה העבירה את הבירה לנאנג'ינג.
המערביים עזבו.
המעטים מאיתנו שנשארו הסתגרו ברובע השגרירויות, ויציאה בלילה נחשבה להתאבדות.
למרות זאת, אמרתי לו:
"קח אותי.
בוא נלך עכשיו."
"אל תגרום לי להוציא את האוטו אם אתה הולך להשתפן אחר כך," אמר וורדסוורת' מאחורי מסך של עשן סיגריות.
"לא שמעת אותי?
אמרתי בוא נלך."
כולם דיברו אז על מועדון הלוטוס.
אמרו שהוא הכי אקסקלוסיבי בפקין, אבל בדיוק בגלל זה אף אחד לא הודה שהוא חבר בו.
המועדון היה כל כך אגדי שחשבתי שהוא לא באמת קיים.
אבל וורדסוורת', עם הפה הגדול והשכרות שלו, הודה בזה הרגע שהוא חבר והציע לקחת אותי לשם.
"יש רק תנאי אחד," הזהיר אותי, "אתה חייב להישבע שלא תספר לאף אחד מה קורה שם."
"למה?" שאלתי.
"מה כבר קורה שם שהוא כזה חשוב?"
"נשבעתי לא לספר," ענה וורדסוורת' בחידתיות.
"ומה קורה אם חבר מפר את השבועה?"
"אף אחד לא יעשה כזה דבר," הוא חייך.
גם אני עמדתי לעזוב.
למחרת.
בדיוק גמרתי למכור את כל העסקים של המשפחה שלי בעיר.
בלונדון חיכתה לי ארוסתי מינה, שמשפחתה הייתה עשירה למדי.
הכנתי את עצמי לחיים נוחים אך משעממים.
ידעתי שאתגעגע למאורות האופיום המוברח ממנצ'וריה, לשיפודי העקרבים ולזונות הקוריאניות.
כך שבאותו לילה לא רציתי לישון.
רציתי להתענג על כל רגע בפקין.
רציתי הרפתקאות.
וקיבלתי את התנאי של וורדסוורת'.
"בסדר, אני אקח אותך," אמר וורדסוורת' עכשיו ומחץ את בדל הסיגריה שלו במאפרת חרסינה מצועצעת.
"זו תהיה מתנת פרידה.
אני מניח שהרווחת אותה ביושר."
יצאנו מרובע השגרירויות בווּאָזָן הלבנה שלו, ונכנסנו לתוככי סין האמיתית, בין מנורות נייר אדומות וסיורים צבאיים.
וורדסוורת' נהג את המכונית לחוטונגים הסמוכים לעיר האסורה, ועצר בכניסה לאחד מהם, לפני מבנה אפור ודומם.
"אתה בטוח?" שאל אותי כשכיבה את המנוע.
הנהנתי.
נכנסנו לסמטה עלובה, מלאה פיתולים והסתעפויות.
אור הירח היה בהיר באותו לילה, והתקדמנו בקלות.
בכמה פינות ישנו קבצנים.
אחד מהם התנער בפתאומיות כשהתקרבנו וגיליתי שהוא נכה, אבל הוא לא ניסה לחסום לנו את הדרך.
שמעתי גם נביחות של כלבי רחוב, ואת צליל הלסתות שלהם נסגרות על משהו, אבל לא הצלחתי לראות אותם.
וורדסוורת' נעצר לפני הדלת בעלת המראה העלוב ביותר בכל הסמטה.
חששתי שהמועדון יהיה אכזבה, מאורה מטונפת למיליונרים משועממים.
אבל לא אמרתי כלום.
המלווה שלי נקש חמש פעמים באגרופו וחיכינו בזמן שהזמן קפא סביבנו.
בתום המתנה קצרה ומייסרת פתח מישהו תריס בצד השני.
לאוזניי הגיע צליל קלוש מאוד של נקישת כוסות ושל צחוק.
וורדסוורת' לא אמר כלום, אבל סימן בידו, מין סיסמה ויזואלית.
והדלת נפתחה.
נכנסנו לחדר הכי מואר שראיתי בחיי.
נברשות בדולח השתלשלו מהתקרה, שבאופן מפתיע הייתה גבוהה מאוד, כאילו הבית גדול יותר מבפנים מאשר מבחוץ.
הקירות היו מחופים שיש ומראות במסגרות זהב.
באווירה המרהיבה הזו נערכה מסיבת קוקטייל.
הגברים החזיקו גביעי שמפנייה והנשים נצנצו מרוב יהלומים וקטיפה.
זיהיתי את השגריר הצרפתי, את מפקד המשטרה, כמה גנרלים מהקוומינטנג וכמה רוסים לבנים עשירים.
אילו צ'יאנג קאי שק בכבודו ובעצמו היה עורך מסיבה, אלה היו המוזמנים.
וורדסוורת' ואני הסתובבנו בין האורחים.
חלקם הופתעו לראות אותי ובירכו אותי לשלום בשמחה.
אבל אותי הם לא הרשימו במיוחד.
בעוד עשרים וארבע שעות לא תהיה להם כל משמעות עבורי.
"זה הכול?" לחשתי באוזנו של וורדסוורת'.
"מועדון הלוטוס הגדול?
יש מסיבות יותר טובות בשכונה שלנו."
"אין לך סבלנות, אה?" הוא גער בי.
ואחר כך הסתובב לעבר מלצר עם מגש ויסקי ושאל:
"החבר שלי רוצה לראות את הבור.
אתה יכול לקחת אותו?" המלצר הנהן.
הוא הניח את המגש על אחד השולחנות והוביל אותי לחצר פנימית מרכזית, ואז דרך אולם נוסף שקושט בחוסר טעם באגרטלים ובדרקונים מחרסינה.
לבסוף הוא נעצר לפני חדר אחד, פתח את הדלת, והזמין אותי להיכנס.
בתוך החדר לא היו רהיטים.
רק מנורת נייר אדומה השתלשלה מאמצע התקרה.
ומתחתיה, בור.
כרעתי על ברכיי כדי להציץ.
הבור היה בעומק של כחמישה מטרים ובתוכו היה גבר.
הוא ישב, והידיים והרגליים שלו היו כבולות.
חשבתי שהוא יפני שבוי שהם מציגים במפגן של דקדנטיות חולנית.
הוא התייפח.
קראתי לו:
"היי!
מי הכניס אותך לשם?"
נראה שהאיש מתעורר לחיים.
הוא טלטל את ידיו ואת ראשו, והשלשלות צלצלו.
"בבקשה, תוציא אותי מפה!
תציל אותי מהאנשים האלה!
הם מטורפים!"
לקול היה מבטא לונדוני, והוא נשמע לי מוכר.
עיניי הסתגלו בהדרגה לאפלולית הבור.
ורק אז ראיתי אותו בבירור.
נאחזתי אימה:
זה הייתי אני.
"הם יבואו כל רגע!" הוא המשיך להתחנן.
הוא היה לבוש בבגדים שלי, והיו לו הפנים והשיער שלי.
זה הייתי אני, כל סנטימטר ממני, כמו במראָה מהגיהנום.
"בבקשה, תוציא אותי!
אני אשלם לך."
לא רציתי לשמוע יותר.
יצאתי מהחדר ההוא בריצה.
חציתי שוב את החצר הפנימית ואת המסיבה.
תעיתי במבוך הרחובות עד שמצאתי את הדרך החוצה, והמשכתי לרוץ באור השחר העולה עד שהגעתי למלון שלי.
יומיים אחר כך היפנים נכנסו לפקין.
אני לא חזרתי לעיר ההיא מעולם.
*דימוי :
מייקל שפיגמן יום קיץ לוהט במיסיוֹנֶס, עם כל השמש, החום והשלווה שהעונה התברכה בהם.
הטבע העולה על גדותיו נדמה שבע-רצון מעצמו.
בדומה לשמש, לחום ולשדות השלווים, גם האב פותח את ליבו אל הטבע.
"תיזהר, ילדון," הוא אומר לבנו, ממצה את כל האזהרות במילה אחת, שבנו מבין היטב.
"כן, אבא," משיב הילד בעוד הוא לוקח את רובה-הציד, ממלא את כיסי חולצתו בכדורים, ואחר מכפתר את הכיסים בזהירות.
"תחזור בצהריים," אומר אביו.
"כן, אבא," אומר שוב הנער הצעיר.
הוא אוחז ברובה, מחייך לאביו, נושק לו, והולך.
האב עוקב אחריו רגע במבטו ואחר שב למלאכת יומו, הנעימה לו עתה בשל שמחתו של בנו.
הוא יודע שבנו, שחונך מאז ינקותו להיזהר לנוכח סכנה, מיטיב להשתמש בנשק ולצוד כל חיה שתיקרה על דרכו.
על אף קומתו הגבוהה מכפי גילו, אין הוא אלא בן שלוש-עשרה.
וניתן עוד לטעות ולגרוע ממניין שנותיו למראה הטוהר בעיניו הכחולות, המלאות עדיין פליאת ילדוּת רעננה.
האב יכול לעקוב בעיני רוחו אחר נתיבו של בנו בלי שירים את מבטו ממלאכתו.
עכשיו עבר את השביל האדום והוא בדרכו היישר אל היער דרך הקרחת שבשדה הגומא.
הוא יודע שלשֵם ציד – משחקי ציד – ביער, נחוצה סבלנות רבה יותר מזו שבנו מסוגל לה.
לאחר שיפלס דרכו ביער יעקוף הקטן את שורת הקקטוסים ויצעד לעבר הביצה לחפש יונים, טוּקָנים, אולי זוג אנפות כְּאלה שראה חברו חואן ימים אחדים קודם לכן.
רק עתה חולף צל חיוך על שפתי האב, בהיזכרו באהבת הציד של שני הנערים.
לעיתים אין הם לוכדים אלא יַקוּטוֹרו,ֹ1 לעיתים רחוקות יותר סוּרוּקוּאָה,2 ובכל זאת הם שבים בחדוות ניצחון, חואן לחוותו שלו עם רובה-הציד תשעה מילימטר שהוא עצמו נתן לו, ובנו שלו אל הגבעה שלהם, עם הסנט-אֶטְיֵן שישה-עשר מילימטר העצום שלו – רובה-ציד של אבקת-שריפה לבנה, בעל ארבעה בריחים.
גם הוא היה בדיוק כך.
בן שלוש-עשרה, היה נותן הכל בעבור רובה-ציד.
עכשיו יש רובה לבנו בן השלוש-עשרה, והאב מחייך.
אף-על-פי-כן, לא קל לאב אלמן, שבנו הוא בבת-עינו, לגדל את הילד כך, בן-חורין בתחומיו המוגדרים, קל-תנועה בידיו וברגליו מאז היה בן ארבע, יודע את פגיעתן הרעה של סכנות מסוימות ואת מגבלות כוחו שלו.
האב נאלץ לאזור את כל כוחותיו במאבק נגד מה שנראה בעיניו כאנוכיוּת.
כמה קל לילד לעשות טעות, להציב את רגלו בחלל ריק וכבר… אתה שוכל את בנך!
הסכנה אורבת לכל אדם בכל גיל, אך אִיוּמה נגרע אם משחר ילדותך התרגלת לסמוך על כוחך בלבד.
כך גידל האב את בנו.
וכדי להשיג זאת היה עליו להתגבר על נטיות ליבו וכן על ייסורי נפשו, שכן האב הזה, גבר שקיבתו חלשה ועיניו קצרות-רואי, סבל זמן-מה מדמיונות-שווא.
העבר המאושר – שראוי היה כי ייקבר בשיכחה שכפה על עצמו – נגלה לו בדמות אשליות מכאיבות.
גם ייסורי תעתועים ביחס לבנו לא נחסכו ממנו.
במו-עיניו ראה אותו מכה בפטיש על קליע פַּרַבֶּלוּם בנפחייה, ראה אותו נופל ארצה שותת דם – כשלאמיתו של דבר הנער רק הבריק את האבזם של חגורת הציד שלו.
מחזות איומים… אבל היום, ביום הקיץ הבוער הזה, השוקק חיים, שדומה כי הנער ירש את האהבה אליו, האב מרגיש מאושר, שליו, ובוטח בעתיד.
ברגע זה נשמע קול נפץ עז לא הרחק משם.
"זה הסַנְט-אֶטְיֵן," חושב האב, המכיר את הצליל.
"שתי יונים פחות ביער…" בלי לתת עוד את דעתו למאורע הפעוט, הוא שב ומשתקע במלאכתו.
השמש כבר במרומי השמים, והיא מוסיפה לעלות.
בכל אשר תביט – סלעים, עפר, עצים – האוויר, דליל כבכבשן, רוטט מחום.
קול זמזום עמוק ממלא את הנפש ומרווה את השדות מסביב לכל מלוא העין, בשעה זו שהיא תמצית החיים הטרוֹפּיים.
האב מציץ בשעונו:
השעה שתים-עשרה.
והוא נושא את עיניו אל היער.
בנו צריך להיות עכשיו בדרך חזרה.
לעולם אין הם מועלים באמון שהם רוחשים זה לזה – האב כסוף-השיער והנער בן השלוש-עשרה.
כשהבן משיב, "כן, אבא", אומנם יעמוד במילתו.
הוא אמר שיחזור לפני שתים-עשרה, והאב חייך כשהביט בו מתרחק.
אולם הבן לא חזר.
האיש שב למלאכתו, כופה את עצמו להתרכז בעבודה.
קל, קל כל-כך לשכוח את השעה ביער, לרבוץ על האדמה שעה קלה, לנוח, לא לזוז… לפתע-פתאום דוממים ונאלמים אור הצהריים, הזמזום הטרופי וליבו של האב, בשל המחשבה הזאת שעלתה על דעתו זה עתה:
בנו נח, אינו זז… הזמן עובר:
השעה שתים-עשרה וחצי.
האב פונה לצאת מבית-המלאכה ובשעה שהוא משעין את ידו על שולחן העבודה, מגיח ממעמקי זכרונו קול הנפץ של קליע הפַּרַבֶּלוּם.
ומייד, לראשונה זה שלוש שעות, מתחוור לו שלא שמע כלום מאז קול הירייה של הסנט-אֶטיֵן.
הוא לא שמע אבנים מתגלגלות תחת צעדים מוכרים.
בנו לא שב, וכל הטבע עוצר את נשימתו על גבול היער, מחכה לו… הה!
מזג רגוע ואמון מוחלט בבן לא די בהם להניס את רוח-הרפאים של האסון הניבטת לעיניו קצרות-הרואי של האב, נישאת ועולה מקצווי היער.
פיזור-נפש, שיכחה, עיכוב לא-צפוי – כל אלה אינם מתקבלים על דעתו;
אין בהם כדי להסביר את איחורו של הבן.
ירייה אחת, ירייה אחת ויחידה נשמעה, זה זמן רב.
האב לא שמע מאז אפילו צליל אחד, לא ראה שום ציפור;
שום אדם לא יצא ובא דרך הקרחת שבגומא לבשר לו ששם, בגדר התיל… אסון נורא… האב נחפז לדרכו פזור-דעת, בלי המאצ'טה שלו.
הוא חוצה את הקרחת, נכנס ליער, עוקף את שורת הקקטוסים – ולא מוצא שום זכר לבנו.
כל הטבע, כמדומה, לא נע ולא זע.
ולאחר שתר את כל שבילי הציד הידועים וחיפש בסבך לשווא, האב יודע היטב שכל צעד מוביל אותו, בדרך אכזרית ובלתי-נמנעת, לעבר גופת בנו.
אין לו אפילו תוכחה לעצמו, אומלל שכמותו.
רק הוודאות הקרה, הנוראית והנחרצת:
בנו ירה בעצמו כשניסה לעבור מעל… אבל איפה… איפה!
הוא ראה משהו מתרומם… לא, זה איננו בנו, לא…!
והוא חוזר בדרך אחרת, ואחר-כך באחרת, ובעוד אחת… למותר להראות כאן את חוורונו של האיש או העֱנוּת בעיניו.
עוד לא קרא לבנו.
אף שליבו זועק את שמו, פיו אילם.
הוא בטוח שאם אך יהגה את שם בנו, יקרא לו בקול רם, תהיה בכך הודאה במותו.
"בן!" נמלט מפיו פתאום…
אין קול ואין עונה.
האב, שזיקנה קפצה עליו, הולך בשבילים שהאדימו משמש ומחפש את בנו שמת זה עתה.
"בן!
ילדון שלי!" מילות החיבה בוקעות מעומק נשמתו.
פעם אחת, בשעה של אושר ושלווה, החריד את האב מחזה תעתועים ובו בנו מתגולל על הקרקע, מצחו מרוסק מקליע.
עתה, בכל פינה אפלולית של היער הוא רואה גדר-תיל מתנוצצת.
ולרגלי עמוד של גדר, רובהו לצדו, הוא רואה את… "בן!
ילדון שלי!"
אפילו הכוחות המייסרים אב הוזה בסיוטים האיומים ביותר, יש להם גבול.
והאב הזה חש שבינתו אובדת לו – ולפתע-פתאום הוא רואה את בנו מגיע בשביל ממול.
מראה פניו של האב, ביער בלא המאצ'טה שלו, די בו להחיש את צעדיו של הנער בן השלוש-עשרה ולהעלות דמעות בעיניו.
"ילדון שלי," לוחש האב וצונח אל החול הלבן באפיסת-כוחות, ומחבק את רגלי בנו.
הילד עומד, רגליו חבוקות בידי אביו.
הוא מבין את כאבו של האב ומלטף את ראשו לאט.
"אבא המסכן…" הזמן שעמד מלכת שוב נוקף.
עוד מעט תהיה השעה שלוש.
יחד עתה, האב ובנו יוצאים בחזרה הביתה.
וגם אם אפשר להודות בדמעות שבקולו של איש חזק, הבה נאטום את אוזנינו בחמלה, פן נשמע את הייסורים בקול הזה.
"למה לא בדקת מה השעה לפי השמש?" לוחש האב.
"הסתכלתי, אבא… אבל כשהתכוננתי לחזור ראיתי את האנפות של חואן והתחלתי לעקוב אחריהן…" "כל-כך הדאגת אותי, בן…!"
"אבא'לה," לוחש גם הבן.
מקץ שתיקה ארוכה:
"והאנפות, הרגת אותן?" שואל האב.
"לא…" פרט תפל, ככלות הכל.
תחת השמים הבוערים, בקרחת שבשדה הגומא, האיש חוזר הביתה עם בנו, זרועו נחה באושר על כתפי הנער, הגבוהות כמעט ככתפיו שלו.
הוא חוזר שטוף זיעה, ואף שגופו ונפשו רצוצים, הוא מחייך באושר… הוא מחייך באושר הזוי.
כי האב הזה צועד לבדו.
הוא לא מצא איש, וזרועו נחה על האוויר הריק.
כי מאחוריו, לרגלי עמוד של גדר, שוכב בשמש בנו האהוב, רגליו הלכודות בתיל גבוהות מגופו, והוא מת מאז השעה עשר בבוקר.
*מתוך הקובץ "על אהבה, טירוף ומוות", הוצאת חרגול, 2001.
כשהייתי בן תשע, אבא שלי שכר לי זונה.
זונה בת תשע, כמובן.
את הבגדים, הצעצועים, האוכל – כל מה שהחיים שלי היו עשויים ממנו בגיל תשע – שכחתי, אבל לא את הזונה.
פביאנה לא שכבה איתי.
או ליתר דיוק, היא שכבה איתי ותו לא.
אבא שלי התעקש שנישן באותה מיטה ואפילו היה מוודא שאנחנו מחובקים מתחת לשמיכות.
מעולם לא ניסינו להתפשט – כמה התייסרתי בגיל ארבע עשרה, כשנזכרתי בפביאנה ובאדישות שלי כלפיה – ורק לעתים רחוקות העזנו להצמיד שפתיים בפעולה שבקושי רב אפשר לכנות נשיקה.
פביאנה באה בימי שישי, בשעת ארוחת הערב, עם ילקוט על הכתף וסרט וידאו ביד.
בילינו את סופי השבוע בבית שלי, ישנו ושחינו בבריכה, אבל מעולם לא נכנסו יחד למקלחת – כמה עינה אותי הזיכרון הזה, כשליטפתי כל טיפה וטיפה על קיר המקלחת שמעולם לא חלקנו.
אבא שלי טען שאין לי מספיק חברים והתעקש להפגיש אותי עם פביאנה.
למען האמת דווקא כן היו לי חברים, אבל אבא שלי לא קיבל את העובדה שאני משחק עם הילדים של המשרתים ואף פעם לא הרשה לי לישון עם אף אחד מהם.
"חקובו, לא הייתי רוצה שתחשוב שהמשרתים משחקים איתך מתוך חברות", הוא אמר לי.
"הם משחקים איתך כי אני משלם להם."
נודע לי שפביאנה זונה מפי חבר לכיתה.
מאוריסיו הרטיב אינספור מיטות בתשע שנות חייו.
הוא השתין במיטות של אחים ובני דודים, של בתי חולים, של מטפלים ושל חברים, של בתי מלון במונקו וגם בטְלַקסְקָלַה.
לכן ההורים שלו החליטו לנסות את פביאנה:
הם קיוו שנוכחות זרה במיטה תרתיע את בנם והוא יתאפק.
לא כך היה, לפחות בהתחלה.
בלילות הראשונים שלהם יחד מצאה את עצמה פביאנה מוצפת והיא העירה אותו ועזרה לו להחליף סדינים.
היא מעולם לא נזפה בו או השמיעה תלונה.
אולי בגלל זה, בתוך כמה חודשים הפסיק מאוריסיו להשתין במיטה.
"בפביאנה יש משהו שעוזר לאנשים," אמר החבר שלי.
"בגלל זה ההורים שלי שכרו אותה בשבילי." מאוריסיו שאל את בן דוד שלו, נער מתבגר, איך מכנים אישה להשכרה.
הבן דוד חשב לרגע ואפילו בדק במילון.
"זונה," הוא הכריז.
פביאנה, אם כן, היתה זונה.
אבל אם אבא שלי שכר את שירותיה של פביאנה זה היה משום שחשב שאני סובל מבעיה חמורה לפחות כמו זו של מאוריסיו.
אם היו לי חברים או לא בטח לא היה מקור הדאגה העיקרי שלו:
אפילו הוא היה מוכרח להודות שאם אני מבלה את אחר הצהריים במשחק כדורגל עם הבנים של המשרתים משמע שאני ילד נורמלי.
אפילו אם הוא משלם להם בתמורה.
מה היתה הבעיה שהוא קיווה שפביאנה תפתור?
לפני שהספקתי לפתור את החידה ולפני שההשפעה החיובית של פביאנה הפכה את השאלה ללא רלוונטית, אבא שלי קיבל התקף ומת.
"תדאג שהוא ימשיך לראות את הילדה," הוא הספיק לומר לדוד שלי לפני שנפח את נשמתו.
אפשר לומר שדוד שלי התנהג למופת.
הוא שמר בהגינות על הירושה שלי ואף דאג להגדיל את ההון שלי באמצעות השקעות זהירות ונכונות.
כשהגעתי לגיל מבוגר מספיק לנהל את הירושה, היה ברור שלעולם לא אצטרך להוציא שום תואר מעשי או להתדרדר לכדי חיפוש עבודה.
אף על פי כן, ברגע שלקח על עצמו להיות האפוטרופוס שלי, החליט הדוד שלי שהעובדה שאני ישן עם ילדה – ועוד ילדה שכורה – לא מתקבלת על הדעת.
אז פביאנה הפסיקה לבוא אלי הביתה.
לפעמים ראיתי אותה בגינה הציבורית – הבית שלה היה במרחק מטרים ספורים מביתי – תמיד בחברת ילד כלשהו שנראה כמו שק של בעיות פסיכיאטריות.
כשהחלפנו מבטים, פביאנה חייכה.
קרוב לוודאי הצטערה על כך שלא היה לה מספיק זמן לפתור את הבעיה שלי, מה שהיא לא תהיה.
כעבור כמה שנים מכרה המשפחה של פביאנה את הבית ואת הרהיטים ונעלמה.
אב הבית אמר שאביה של הילדה בטח עבר עבירה כלשהי, כי אחרי המעבר הפתאומי הגיעו כמה סוכני משטרה לשאול עליהם שאלות.
הזכר היחיד שנותר לי מפביאנה הוא עט צבעוני שהיא שכחה בחדר השינה שלי בלילה האחרון שלנו יחד.
שנים פנטזתי איך אני מוצא אותה, ניגש אליה, מרחיק אותה לרגע מהפרנואיד או ההיפראקטיבי או הסכיזואיד התורן ואומר לה:
"הנה העט שלך".
בגיל ארבע עשרה כללה הפנטזיה נשיקת פיוס ארוכה.
כשהגעתי לגיל בגרות ותמה האפוטרופסות של דוד שלי, שכרתי בלש פרטי שימצא את פביאנה.
הבלש היה שוטר לשעבר, טיפוס חלקלק, שהיה פעם שומר הראש של אבא של מאוריסיו.
הוא ידע לטפח אצלי תקוות שווא במיומנות רבה:
שלוש שנים גרם לי להאמין שמיום ליום הוא הולך ומתקרב לפביאנה אבל היא – שהיתה למין מרגלת מתוחכמת וזריזה – תמיד מצליחה לחמוק ברגע האחרון.
יום אחד שכרתי בלש אחר – אחד בשם סנטה מרינה ששלפתי באקראי מתוך ספר הטלפונים – כדי שירביץ לבלש הראשון.
הוא חדר למשרד שלו לילה אחד והרביץ לו כל כך חזק שהוא קיבל זעזוע מוח.
סנטה מרינה לקח איתו את התיקייה עם החומר שהבלש הראשון אסף, כמה רשימות על ההיעלמות של המשפחה – נושא שהכרתי טוב ממנו – וכרטיס ביקור שכתוב בו:
"מגזין פנים.
פביאנה אורוטיה.
כתבת".
הכרטיס היה נוצץ מספיק כדי להפיח בי את התקווה שהכתובת ומספר הטלפון נכונים.
התלבטתי כמה ימים אם לחייג למספר שהופיע על הכרטיס.
ביום רעדתי ובלילה רטטי.
חלמתי על סצנת הענקת העט באינספור גרסאות גבורה, מיניות או רגשניות.
סנטה מרינה, על דעת עצמו, חקר על המשפחה של פביאנה והגיש לי דוח:
הוריה מתו משאיפת גז זמן קצר אחרי שזוג תושבים זרים תבע אותם בטענה שלא החזירו להם הלוואה משמעותית.
"הם עמדו לפתוח מרפאה.
אבל הכסף נעלם מהחשבון והמשפחה התנדפה." מצאו אותם מתים כמה חודשים אחרי שעברו מהשכונה.
באותו ערב סעדתי עם דוד שלי בחדר העבודה שלו וסיפרתי לו על הפרשה.
"הם היו זוג מוזר," הוא אמר בקול השבור האופייני לו.
"הם היו משכירים את הבת שלהם לכל מיני חולים כדי שתעשה איתם דברים משונים.
אתה אולי לא זוכר, אבל בתקופה מסויימת אבא שלך שכר אותה בשבילך והיא באה אליך בכל יום שישי."
"אז אבא שלי חשב שיש לי מחלה כלשהי."
דוד שלי הביט בי בלי להתרגש.
"לא, הוא רק חשב שאין לך מספיק חברים."
ביקשתי מסנטה מרינה שיטלפן אליה בשבילי.
עמדתי לידו וניסיתי לזהות את קולה של פביאנה שבקע מהשפופרת.
פנים היה מגזין אפנה ולייף-סטייל וסנטה מרינה, לאחר שהציג את עצמו בתור המזכיר שלי, הזמין אותה להכיר את הגן היפני החדש בבית שלי, לצלם כמה תמונות ואולי "להחליף כמה מלים עם המוסמך הצעיר".
בבית שלי לא היה שום גן יפני.
ולי לא היה שום תואר מוסמך.
בזבזנו את שעות אחר הצהריים בחיפוש אחר צמחים וענפי במבוק ולבסוף קנינו קימונו לכל צוות המשרתים.
סנטה מרינה היה נבוך ואלתר תירוץ כלשהו כדי להיעדר מהמפגש.
"אשתדל להגיע לקראת הסוף ואעקוב אחריה כשהיא יוצאת," הוא הבטיח.
פביאנה היתה יפה בהרבה מכפי שדמיינתי אותה בפרצי הנוסטלגיה שלי במקלחת או כאשר פינטזתי שאני מחזיר לה את העט.
בחנתי אותה מבעד לווילון חדר העבודה בזמן שעוזרת הבית נעה באי נוחות בקימונו שלה והזמינה אותה פנימה.
"האדון הצעיר יקבל את פניך בחדר העבודה כשתסיימי לצלם את הגן," אמרה לה האישה, כפי שסיכמנו מראש.
פביאנה העיפה מבט בחיקוי האוריינטלי – שיצא מזעזע, למרות מאמציו של סנטה מרינה לשוות לו נופך אסתטי כלשהו – ושמה פעמיה לחדר העבודה.
נשמתי עמוק וירדתי לכיוונה, אוחז בעט כאילו היה צלב.
"פביאנה."
"חקובו.
זה העט שלי."
לא יכולתי להכחיש זאת.
ניגשתי אליה ממלמל.
כל המילים שדמיינתי נתקעו לי בין השיניים.
"זה העט שלך."
"חקובו.
השתנית מאוד."
"זה העט שלך ו…" "תמיד רציתי לדעת מה קרה איתך."
"זה העט שלך ו…" "חקובו."
הפה שלה היה לח כמו הקירות במקלחת.
במוחי דמיינתי את אבא שלי מרגל אחרינו כפי שעשה כשהביט מתחת לשמיכה כדי לוודא שאנחנו מחובקים.
פביאנה עשתה לי מחיר זול מאוד, מחיר חברים.
בבוקר הוריתי לסנטה מרינה לפרק את הגן היפני.
הוא נראה מעוצבן.
הוא אמר לי שהבלש הראשון השתמש בכסף שלי כדי לשלם על עשרות לילות עם פביאנה.
"אם הכסף שלי הגיע בסוף לידיים שלה, נעשה בו שימוש טוב," אמרתי.
"ומה עוד אני יכול לעשות לטיפוס ההוא אחרי שהפכת אותו לצמח?"
הצעתי לסנטה מרינה שכר קבוע בתמורה לכך שיעקוב אחרי פביאנה וידווח לי מה היא עושה.
הוא סרב, אבל המליץ לי על עמית מוכשר.
לחצנו ידיים כמו גנרלים אחרי ניצחוןוהוא פנה לעבר הדלת, עמוס בעציצים ובענפי במבוק.
אני עליתי לחדר העבודה והתיישבתי להמתין ליום שישי.
שטפנו כלים ושרון ניצלה את ההזדמנות לספר לי שבזמן האחרון היא חושבת על היום שבו וילי, המאהב שלי, כבר לא יהיה.
"אני לא מפסיקה לחשוב על זה, נסטיטו.
הוא כל הזמן שפוף וזה רק הולך ומחמיר.
כאילו הוא מרגיש את הסוף."
היא צדקה.
הוא הרגיש את הסוף מאז אותו ערב שבו קיבל את התוצאות, תחב אותן לכיס של המכנסיים והשלים מיד עם הגזרה.
אני הכרתי אותו בערב הזה בדיוק, במסיבה של לסביות במירַמָר.
כשהכירו ביננו ניסיתי להתחיל שיחה, אבל בתוך כמה דקות הוא השתעמם;
הוא התנצל והלך לדבר עם כמה בחורות.
אחר כך הוא התעלם ממני כל הערב.
הוא היה בלונדיני, היו לו זרועות חסונות וחזה רחב.
לבנבן כזה (לבנים תמיד עשו לי את זה).
עשיתי מה שיכולתי כדי למשוך את תשומת ליבו:
צחקתי בקול רם, דיברתי בקול רם ואפילו עברתי עם מתאבנים של נקניק בין האורחים, אבל הוא רק הביט בצלחת והניד בראשו לשלילה.
ברגע מסוים התיישבתי לבד ועשיתי פרצוף עצוב, אולי הוא ירחם עלי, אבל לשווא.
לבסוף הגיעה השעה לעזוב ואמרתי שאני חייב ללכת, האוטובוס האחרון עובר באחת עשרה.
ואז הוא אמר:
"לאיזה כיוון אתה הולך?"
"לתחנה של קו 20."
"אני אקפיץ אותך."
בזמן שירדנו במעלית הוא אמר לי שהוא נשא, כאילו רמז שזו הסיבה שהוא התעלם ממני במסיבה.
חשבתי פעמיים ואמרתי לו שזאת לא בעיה מבחינתי.
"רק היום נודע לי," הוא הוסיף ונגע במכנסיים, כך שאבין שהתוצאות נמצאות בכיס שלו.
"מה אתה מתכוון לעשות?"
"לקחת אותך לאכול," הוא אמר לי.
מאז אנחנו ביחד.
שנתיים, שלושה חודשים ואחד עשר ימים.
וילי מאשים אותי בקיטשיות כי אני מעניק כל כך הרבה חשיבות לתאריכים.
הוא אומר שמיום ליום אני דומה יותר לשרון, אחותו, שגרה איתנו בסנטה ריטה.
שרון מודאגת כי וילי ביקש ממנה לארגן מסיבת פרידה מ-1989.
הוא רוצה ארוחת ערב דשנה ויין טוב.
ימים שלמים הוא הכין רשימות של תקליטים וביקש ממני להביא לו אותם מהחנות "פְרֽדַה 15".
לא היה לי אכפת ללכת.
לפני שהייתי עם וילי גרתי קרוב לסַגְרֽדוֹ, למדתי שם ביולוגיה, אני כבר לא זוכר למה.
הרגשתי בנוח ברחובות האלה.
שכונת ריוֹ פּייֵדְרַס, לעומת זאת, הפחידה אותי.
כיכר השוק, ששרון אהבה כל כך, הטילה עלי מורא.
כל כך הרבה משוגעים ברחוב, כל כך הרבה תכשיטים ורמקולים שבוקעים מהם שוב ושוב אותם הדברים.
רק בבית של וילי הרגשתי בנוח.
"אני רוצה פרחים," ציווה וילי:
"שושן צחור בשבילו, גרדניות בשביל שרון וצבעונים בשבילי.
ותביא נרות כחולים ליֶמַנְזָ'ה, כי כולנו ילדיה."
שלושתנו מזל דגים.
וילי אמר שהאופק המזרחי שלו הוא אריה ולכן הוא ראש המשפחה.
שלי שור, לכן אני עקשן, ושל שרון דגים, לכן היא שבר כלי.
שרון דאגה לרשום את התפריט שווילי הכתיב לה.
מהמיטה, כמובן.
נותרו עוד שני לילות לפרידה מהשנה שעברה והכול היה מוכן.
וילי שלח אותי ל"טֶלֶווידֵאוֹ", שם כבר הכינה נורמה, העובדת שהכיר כשעוד היה מסוגל לבקר בחנות, את שני הסרטים שהוא הזמין בטלפון:
סרט מקסיקני בשביל שרון, ומחזמר בשבילי, "צלילי המוזיקה", הסרט האהוב עלי בכל הזמנים, לצד "סיפור אהבה", שווילי שנא כי חשב שהוא קיטשי.
בגלל זה שרון שיתפה אותי בדאגה שלה:
"הוא מנסה לרצות אותנו, נסטיטו, ואתה יודע יותר טוב מכולם כמה הוא אוהב לעשות דברים בדרך שלו.
זה מוזר נורא.
וילי עוזב אותנו, נסטיטו.
אני לא רוצה שגם אתה תעזוב אותי, תישאר פה, גם אני תכף אמות ואז אשאיר לך הכול," היא אמרה, וידעה היטב שהיא מציעה לי הצעה נדיבה מאוד, בכנות יש לומר.
"אתה עדיין צעיר ותוכל לבנות את החיים שלך מחדש, כשווילי כבר לא יהיה, אתה יודע.
ואם יהיה לך חבר, גם זה בסדר."
ישבנו בחצר האחורית ששרון ווילי כינו "גן", כמו בסרטים, עדות להשתייכותם למשפחה של אקדמאים.
הסבים והסבתות שלהם לימדו באוניברסיטה.
ההורים שלהם זכו ללמוד בספרד ואחר כך חזרו ללמד בקמפוס בריו פיידרס.
שרון מעולם לא לימדה אבל עבדה כמה שנים בתור אסיסטנטית של מרצים אורחים.
היא שלטה בארבע שפות , בנוסף לאספרנטו, אותה לינגואה פרנקה שהגה איזה פולני זקן, ווילי התייחס אליה בביטול גמור בתור המצאה חסרת פשר של מילים מנותקות לגמרי מחוויה אנושית.
וילי נסע ללמוד באוניברסיטת קולומביה וחזר עם דוקטורט בתולדות האמנות.
הוא התמחה בקולנוע.
שם המשפחה שלו היה אגדה באוניברסיטה, ממש כמו המגדל המפורסם בלב הקמפוס.
הם גרו בסנטה ריטה מאז שנבנתה, הרבה לפני שהחלו לחלק את כל הבתים לחדרונים במטרה לעשות כמה שיותר כסף.
בבית היו תקרות גבוהות, שלושה חדרי אמבטיה, ארבעה חדרי שינה וחנייה, ששרון השתמשה בה כדי להיפגש בסתר עם המאהב שלה בעשרים השנים האחרונות.
"אני לא מבין מה יש להם להסתיר," תהה וילי.
"אני לא מבין למה היא לא התחתנה איתו כשאבא מת, ולמה הם נפגשים דווקא שם."
עשרים שנה היו הרבה זמן בשבילי.
הייתי אז רק בן עשרים ושלוש.
עשרים שנה הם הרבה זמן בשביל כל אחד.
"הם בטח התרגלו," אמרתי.
הייתי אכול סקרנות לגבי זהותו של המאהב, אבל וילי הוציא ממני הבטחה, שלא משנה מה, לא אנסה לברר מיהו;
לא עושים דברים כאלה, זה חסר טקט, הוא הזהיר אותי – אזהרה שהזכירה לי שאני בא מבית דל אמצעים בדיור ציבורי.
לא היה קשה לנחש מתי היא נפגשת עם המאהב.
שרון התנהגה אחרת, נעשתה עצבנית.
היא ניסתה לשווא לשקוע בעצמה ולהסתיר את הצורך העז שלה לקבל את מה שהיא רוצה כאן ועכשיו.
בסביבות תשע בערב, לא משנה איפה היינו, בגן או בחדר של וילי, היא תמיד חזרה על אותו משפט:
"אני זזה."
"היא הולכת לחטוא," היה וילי אומר בנימה מלגלגת, מחקה קול של דיווה.
מהמוסך בקע צליל קלוש של רדיו שהיה מכוון לתחנה ששידרה רק בולרוס.
בלילה, אחרי שהאורח הלך, ישבה שרון בגן ועישנה, עטופה בחלוק לבן שנראה כסוף באור שחדר לחצר מהרחוב.
יצאתי אליה.
היא חייכה.
"חטא קטנטן," היא אמרה והסתכלה על הסיגריה.
היא הזמינה אותי לטיול בגן ואני כיוונתי אותנו ביודעין לעבר המוסך.
כשהגענו לשם העמדתי פנים שמעדתי ונשענתי על הקיר.
"אני פצוע," אמרתי כאילו אני בסרט.
"בבקשה, שרון, תכנסי למוסך ותמצאי לי משהו שיעזור לי ללכת."
באותו רגע נשמע קולו של וילי, הוא קרא לנו מהחדר שלו.
נבהלתי וזייפתי החלמה מהירה, גם כן כמו בסרט.
שרון הושיטה לי את זרועה והפצירה בי:
"אף פעם אל תכנס למוסך, אתה מסכן את החיים שלך."
האזהרה שלה לא היתה שגרתית, כמו האזהרות של אחותי:
"אני אהרוג אותך, מנוול." במקרה הזה הסכנה היתה אחרת, חרגה מעבר לגבולותיה של שרון.
"נסטיטו," היא אמרה בקול הילדותי שלה.
"אני רוצה לספר לך סוד."
הלב שלי התחיל להלום במהירות, הוא בישר על ההנאה הצפויה לי ממה שעמדה להגיד.
"אני קורבן חטיפה.
כבר עשרים שנה איש בכיר בעולם התחתון מכריח אותי להיפגש אתו במוסך הזה.
הוא חבר במאפיה," היא התוודתה ופקחה את עיניה לרווחה כדי להראות לי כמה העניין רציני.
"חטיפה?
עשרים שנה?" שאלתי וניכר שאני מתקשה להאמין לה.
"כן, תאמין או לא.
לילה אחד, לפני עשרים שנה, בלי שרציתי, נעשיתי שלו.
ואני אומרת 'בלי שרציתי', כי לא הייתי אני אז.
הוא היה בחור יפה, כמו סידני פואטיה, השחקן השחור.
נראה בדיוק כמוהו.
בהתחלה לא הבדלתי ביניהם.
לילה אחד הוא בא לפה והתחלנו לדבר.
אחרי כמה זמן הזמנתי אותו להיכנס למוסך וברוב טיפשותי התמסרתי לו.
אמרתי לו, כמובן, שזאת הפעם האחרונה, אבל הוא איים שייספר לאבא שלי ויבקש ממנו להתחתן איתי.
וכשהוא סיפר לי שהוא חבר במאפיה הסינית, לא היתה לי ברירה אלא להסכים.
הוא לא סיני, הוא מהאיטי, אבל הוא יודע סינית.
הוא מלמד אותי.
אני אלמד היטב סינית כדי שאתה ואני נוכל לדבר בלי שווילי יבין מה אנחנו אומרים.
נסטי, מכל מה שסיפרתי לך עכשיו – אף מילה."
הייתי בהלם.
אולי ככה היא ניסתה להסביר לי את המציאות שלה.
הרגשתי רע על חוסר הדיסקרטיות שלי.
אולי הייתי קרוב מדי לחשוף אותה והיא, בעידון האופייני לה, החליטה לקחת את המושכות לידיים ולחשוף את עצמה.
בדרך שלה, כמובן.
וילי קרא לנו שוב.
הלכנו אליו.
"אחר כך אספר לך עוד.
'אני אוהבת אותך מאוד' בסינית זה 'צ'וֹן צ'וּאָן' או 'צ'וֹן צ'וּן'.
משהו כזה," היא אמרה לי בהגייה משכנעת.
כשמצבו של ווילי החמיר, את מה שהיה הסלון – ופעם עמד בו פסנתר שלדברי וילי שרון נהגה לשחוט בו את שופן האומלל – הפכנו לחדר כדי שלא יצטרך לעלות במדרגות.
מיקמנו את המיטה מול החלון שהשקיף אל הגן, כך שיוכל לראות את הבוגנוויליות.
החדר היה גדוש בספרים.
וילי היה קורא נלהב.
הוא היה מסוגל לקרוא את הסה ואת איימי טאן ללא הבחנה.
הוא סרב שאקח את הספרים שקרא לחנויות יד שנייה ברחוב פונסה דה לאון ואמכור אותם כדי להביא לו חדשים.
וכך מצאנו אותו:
מרכיב משקפי קריאה ואוחז בספר.
הפנים שהיו לו כשהכרתי אותו היו שקועים בפרצוף חדש שזיהיתי רק בזכות הבעות הפנים שלו.
הוא עדיין התנהג כמו האדם הנפלא שהיה.
הוא צעק לאחותו:
"שרון, לכי לסלון, קיקה יסרק אותך לכבוד השנה החדשה."
שרון ניסתה למחות, אבל וילי התעקש.
"אני רוצה שיסרקו אותך בסגנון דיאנה."
שרון, כאילו הילכו עליה קסם, התלהבה מהרעיון ובעודה יוצאת מהחדר אמרה:
"אני?
כמו ליידי די?
איזה טירוף."
כאילו אין דבר נהדר יותר מהטירוף.
נשכבתי ליד וילי.
הוא הרגע יצא מהמקלחת.
היחס שלו אלי השתנה מאז שהוא נפל למשכב.
במשך חודשים הוא התעלם ממני כמו במסיבה שהכרנו בה.
יותר לא הייתי אני, אלא חלק מצמד שכלל גם את שרון;
"אתם שניכם ככה, ואתם שניכם ככה".
בחנתי את הגוף שלו מקרוב והעברתי את היד על החזה שלו.
בתי השחי שלו היו אדמה פורייה לפרחים קטנים.
חיבקתי אותו בעדינות.
הרגשתי שהעצמות שלו שבריריות.
גוף, פונדקאי;
בוסתן שמזינים בחומרים זרים.
חיפשתי את פניו, נשקתי לפצעים היבשים, הסרתי ריס שנח לו על הלחי.
הבטתי בעיניו ומצאתי, סוף כל סוף, אחרי שמונה חודשים ושישה עשר ימים, תשוקה.
הזזתי את גופו בעדינות כדי שאוכל להקיף אותו בזרועותיי.
פיו היבש, כמו נייר זכוכית, החל לנשק אותי בתואם עם דחפי.
זרועותיו, כחושות כמו ענפים של שיח דליל, ניסו ללחוץ את גופי.
הוא הריח כמו אדמה חדשה.
העברתי את אפי על חזהו, שהיה דביק בגלל התחבושות.
הוא תפס בעור שלי כאילו הוא עומד ליפול, אבל החשק עצר את נפילתו.
החיתולים החד פעמיים, דבוקים לגופנו, נשמעו כמו רשרוש של עלים יבשים.
הבטנו זה בזה.
המשכנו בשתיקה, בטוחים, מוגנים.
נשארתי איתו במיטה.
נזכרתי בפעם הראשונה שביקרתי בבית שלו, ישבנו בגן.
הוא הדליק ג'וינט ועישנו.
הוקסמתי מיכולת הניסוח שלו כשדיבר על פילוסופים וסופרים כאילו הוא מכיר אותם באופן אישי, ביהירות הטבעית, המוצדקת שלו.
אחר כך, ערומים במיטה, תליון של הבתולה הקדושה על צווארו, הנשימה כבדה מרוב מריחואנה.
הוא הסתכל על מכנסיו שהיו תלויים על כיסא ואמר בחיוך:
"אני אמור לבכות עכשיו, אבל אני דווקא מרגיש טוב.
אתה רוצה לראות עד כמה?" הוא שאל והניח את היד שלי על האיבר הזקור שלו.
התחיל לרדת גשם.
ראיתי שהשערות שלו סומרות וכיסיתי אותו בשמיכה.
"שרון אומרת שהמסיבה תהרוג אותך."
"אני רוצה לבקש ממך משהו, נסטי," הוא אמר בנימה רצינית, כמו אחותו.
"תדאג לשרון.
היא רוצה להוריש לך את הבית ואפילו מציעה לבנות לך יחידה נפרדת," הוא הדגיש.
"ידעת שכל המשפחה שלי, בלי יוצא מן הכלל, הם מזל דגים?"
במשך זמן מה הבטנו בגשם נופל על הבוגנוויליות.
אחר כך נרדמנו.
כשהתעוררתי הלכתי לחדר האמבטיה שלי והתרחצתי.
אהבתי את תחושת הביטחון שעטפה אותי אחרי שעשיתי אהבה עם וילי.
התנגבתי ועישנתי ג'וינט.
חשבתי על הסיפור של שרון וחייכתי למחשבה שהאנשים האלה הם המשפחה האמיתית שלי ושהרגע הזה בחיי עומד להיעלם עם וילי.
הכול עומד להשתנות.
אחר כך, בהשפעת המריחואנה, חשבתי פתאום שווילי מת.
שהוא שוכב מת במיטה.
דמיינתי שוטר שואל אותי את השאלות הקבועות ואת עצמי עונה לו תשובות מבולבלות ולא עקביות.
יצאתי מהשירותים עטוף במגבת והלכתי ישר לחדר.
וילי עמד.
הוא נראה חזק, בריא.
הוא הביט בי ואמר:
"התחת שלך מחולל נסים ונפלאות."
קיבלנו את פניה של שרון בגן.
היא נראתה קורנת וזרקה מבטים מפלרטטים לכל עבר בזמן שנופפה בתסרוקתה החדשה, שכללה גוונים בלונדיניים.
"את נראית נפלא," הכריז וילי.
פניה של שרון השתנו.
פתאום היא יצאה מעצמה וראתה את אחיה, שכבר חודשים שכב במיטה, יושב בגן הקטן ומשוחח איתה.
"וילי, מה אתה עושה מחוץ למיטה?
נסטיטו, מה וילי עושה פה בחוץ?"
סימנתי לה שתניח לו והיא הבינה.
היא נעמדה דום, כמו חייל, הביטה באחיה ואמרה:
"לפקודתך, ואפשר גם לפתוח בקבוק יין מהאוסף של אבא, הערב נעים וכוס אחת לא יכולה להזיק."
היא רעדה כשמזגה את היין.
היא היתה מזל דגים:
זיהיתי אצלה את היכולת להתמודד עם מצבים קשים ומקרים אבודים.
שתינו בלי להרים כוסית;
מבחינתם, להרים כוסית זה לפספס רגע של אחדות אמיתית, שבו הרמת כוסית היא תמיד סימן להיעדר דמיון.
גמרנו בחדר של וילי, שלושתנו במיטה, צופים ב"צלילי המוזיקה".
הרגשתי כיצד נשימתו של וילי הולכת ודועכת שוב, משלימה עם מצבו האמיתי.
הרגשתי לחץ בחזה, כאילו כלב נשך אותי שם.
בלילות קודמים, כשהגוף שלו נחלש אבל עדיין התעקש לפלוט נוזלים שכבר לא היו לו, אפילו האחיזה שלו ככה, בזרועותיי, ההישענות על החולשה שלו, הסבו לי עונג.
עונג אמיתי, לשכב במיטה ולהחזיק את האדם הנדיב הזה, כל כך חושני ונועז.
שובב, כפי שהיתה אומרת אחותו.
התחשק לי לקחת אותו לקולנוע לראות שני סרטים ברצף, כמו שהיינו עושים בהתחלה.
התחשק לי לקחת אותו לבית שלי באַרוֹיוֹ כדי שיבין למה אני כזה פרובינציאלי.
כדי שההורים שלי ידעו שהוא פרופסור ממשפחה טובה.
שנלך לגוּאַייָמַה לבקר בבית של המשורר פּלֶס מָטוֹס ונאכל גלידה אצל הסינים ומשם לסרט בתאטרון קַלימָנוֹ.
על מסך הטלוויזיה ביצעה משפחת פון טראפ שיר פרידה.
וילי דאג להכין מראש את הלווייה שלו.
גווייתו תישרף ואפרו יפוזר בגן ביתו שבריו פיידרס, ליד הבוגנוויליות.
התקיים טקס צנוע:
החברות שהכירו ביננו במסיבה ההיא, הנזיר הבודהיסטי שווילי הציע שיבוא להלוויה שלו באחד הערבים שהיה מסטול ושרון לקחה את דבריו ברצינות;
היא, אני ואיש אחד שהיא הציגה בפני כחבר ותיק של המשפחה.
גבר שחור, גבוה וחסון שהביע את תנחומיו בחיוך בנוסח סידני פואטיה.
וילי מעולם לא ראה אותו ולא זכה לשמוע את סוף הסיפור.
"איפה הבגדים של ההורים שלך?" שואלת מָארגָה.
היא משלבת זרועות וממתינה לתשובה.
היא יודעת שאני לא יודע, ושאני צריך שהיא תשאל שאלה אחרת.
מעבר לדלת הזכוכית, ההורים שלי רצים ערומים בחצר האחורית.
"עוד מעט שש, חאבייר," אומרת לי מארגה.
"מה יקרה כשצ'ארלי יחזור עם הילדים מהסופר והם יראו את סבא וסבתא שלהם מתרוצצים ככה?"
"מי זה צ'ארלי?" אני שואל.
נדמה לי שאני יודע מי זה צ'ארלי, הוא המגה-גבר החדש של אשתי לשעבר המגה-לחוצה, אבל אני רוצה לשמוע את זה ממנה.
"הם ימותו מבושה בגלל סבא וסבתא שלהם, זה מה שיקרה."
"הם חולים, מארגה."
היא נאנחת.
אני סופר עד עשר כדי לא להתמרמר, כדי להתאזר בסבלנות, כדי לתת למארגה את הזמן שהיא צריכה.
אני אומר:
"רצית שהילדים יראו את סבא וסבתא שלהם.
ביקשת שאביא את ההורים שלי לפה, כי משום מה, חשבת שזה יהיה רעיון טוב לבלות את החופשה דווקא פה, שלוש מאות קילומטר מהבית שלי."
"אמרת שהמצב שלהם השתפר."
מאחורי מארגה אבא שלי משפריץ על אמא שלי עם הצינור.
כשהוא משפריץ לה על השדיים היא חופנת אותם בידיה.
כשהוא משפריץ לה על הישבן היא מכסה אותו.
"את יודעת איך הם מגיבים כשמוציאים אותם מהסביבה הטבעית שלהם," אני אומר, "ועוד לאוויר הפתוח…" האם אמא שלי מכסה על האיבר שאבא שלי משפריץ עליו או שמא אבא שלי משפריץ על האיבר שאמא שלי מכסה עליו?
"אהה.
אז כדי להזמין אותך לבלות כמה ימים עם הילדים שלך, שלא ראית כבר שלושה חודשים, נוסף לכל, אני צריכה לחזות את דרגת ההתרגשות של ההורים שלך."
אמא שלי מניפה את הפודל של מארגה מעל הראש ומסתובבת סביב עצמה.
אני מתאמץ לא להסיר את מבטי ממארגה כדי שבשום אופן לא תסתובב לעברם.
"אני רוצה להשאיר את כל הטירוף הזה מאחורי, חאבייר."
הטירוף הזה, אני חושב לעצמי.
"גם אם זה אומר שתראה את הילדים פחות… אני לא יכולה להמשיך לחשוף אותם לזה."
"הם בסך הכול ערומים, מארגה."
היא הולכת קדימה, אני הולך בעקבותיה.
מאחורי ממשיך הפודל לחוג באוויר.
לפני שהיא פותחת את דלת הזכוכית, מסדרת מארגה את השיער מול הזגוגית ומיישרת את השמלה.
"צ'ארלי" גבוה, חסון ומסוקס.
הוא נראה כמו הבחור ממהדורת החדשות של חצות אחרי פמפום שרירים בחדר כושר.
בתי בת הארבע ובני בן השש תלויים על זרועותיו כמו שני מצופים לגיל הרך.
צ'ארלי עוזר להם ליפול בעדינות, מרכין אל הקרקע את חזה הגורילה הענק שלו ומשתחרר מהאחיזה כדי לתת למארגה נשיקה.
אחר כך הוא פונה לכיווני ולרגע אני מפחד שהוא לא יהיה נחמד.
אבל הוא מושיט לי יד, ומחייך.
"חאבייר, זה צ'ארלי," אומרת מארגה.
אני מרגיש את הילדים נתקלים ברגליי ומחבקים אותי.
אני לוחץ בחוזקה את ידו של צ'ארלי, והיא מטלטלת את כל הגוף שלי.
הילדים מתנתקים ממני.
"מה אתה חושב על הבית, חאבי?" אומר צ'ארלי, ומביט אל האופק, כאילו הם שכרו טירה.
חאבי אני חושב לעצמי.
הטירוף הזה אני חושב לעצמי.
הפודל מופיע עם הזנב בין הרגליים, בוכה חרישית.
מארגה מרימה אותו ובזמן שהכלב מלקק אותה היא מקמטת את האף ואומרת לו:
"קטנטנישלי-קטנטנישלי".
צ'ארלי מסתכל עליה בראש נטוי.
אולי הוא רק מנסה להבין.
פתאום היא מסתובבת לעברו בבהלה ואומרת:
"איפה הילדים?"
"הם מאחורה," אומר צ'ארלי, "בחצר."
"אני לא רוצה שהם יראו את סבא וסבתא שלהם ככה."
שלושתנו מסתובבים לפה ולשם, אבל לא רואים אותם.
"אתה רואה, חאבייר, זה בדיוק סוג הדברים שאני רוצה למנוע," אומרת מארגה ומתרחקת כמה צעדים, "ילדים!" ואחר כך, כשהיא מביטה בי, "קיבינימט…"
היא מקיפה את הבית והולכת לחצר האחורית.
צ'ארלי ואני מחליפים מבט והולכים בעקבותיה.
"איך הייתה הנסיעה?" שואל צ'ארלי ומעמיד פנים שהוא מחזיק את ההגה, אוחז במוט ההילוכים ולוחץ על הדוושה.
כל תנועה שלו מפגינה טמטום והתרגשות.
"אני לא נוהג."
הוא מתכופף להרים כמה צעצועים שעומדים בדרכו ומזיז אותם הצידה, עכשיו הוא מקמט את מצחו.
אני מפחד לצאת לחצר ולמצוא את הילדים שלי ואת ההורים שלי יחד.
לא, בעצם אני מפחד שמארגה היא שתמצא אותם יחד ותפתח במופע נזיפות.
אבל מארגה עומדת לבדה במרכז החצר, מחכה לנו ואגרופיה על מותנייה.
אנחנו נכנסים לבית בעקבותיה.
אנחנו משרתיה הנאמנים ביותר, זה דבר מה משותף לי ולצ'ארלי, קשר כלשהו.
האם הוא באמת נהנה מהנסיעה?
"ילדים!" צועקת מארגה מהמדרגות, היא זועמת אבל מתאפקת, אולי כי צ'ארלי עוד לא מכיר אותה היטב.
היא חוזרת ומתיישבת על שרפרף במטבח.
"כדאי שנשתה משהו, לא?"
צ'ארלי מוציא משקה קל מהמקרר ומוזג שלוש כוסות.
מארגה לוגמת כמה לגימות ומסתכלת לעבר החצר.
"רע מאוד," היא נעמדת שוב.
"רע מאוד.
מי יודע מה הם עושים," ועכשיו היא מביטה בי ישירות.
"בואו נבדוק שוב," אני אומר, אבל היא כבר בדרך לחצר האחורית.
היא חוזרת כעבור כמה רגעים.
"הם לא שם," היא אומרת, "אלוהים אדירים, חאבייר, הם לא שם."
"הם כן שם, מארגה, הם חייבים להיות איפשהו."
צ'ארלי יוצא בדלת הראשית, חוצה את החצר הקדמית והולך לאורך שורת המכוניות עד לשביל.
מארגה עולה במדרגות וקוראת להם מהקומה העליונה.
אני יוצא מהבית ומקיף אותו.
אני חולף על פני החניה הפתוחה, המלאה בצעצועים, בדליים ובאתים מפלסטיק.
בין שני עצים, על אחד הענפים, תלוי הדולפין המתנפח של הילדים על שרוך מאחד ממכנסי הספורט של ההורים שלי.
מארגה מציצה מהחלון ואנחנו מחליפים מבט מהיר.
האם היא מחפשת גם את ההורים שלי או רק את הילדים?
אני נכנס לבית מדלת המטבח.
באותו רגע נכנס צ'ארלי מהדלת הראשית ואומר לי מהסלון:
"הם לא בחצר הקדמית."
הפרצוף שלו כבר לא חביב.
עכשיו יש לו שני קמטים בין הגבות והתנועות שלו מוגזמות, כאילו מארגה שולטת בו:
הוא נכנס בן רגע לפעולה, מתכופף מתחת לשולחן, מציץ מאחורי ארון המטבח, מאחורי המדרגות, כאילו יוכל למצוא את הילדים רק אם יתפוס אותם בהפתעה.
אני מרגיש מחויב ללכת בעקבותיו ולא מצליח להתרכז בחיפוש שלי.
"הם לא בחוץ," אומרת מארגה, "המכונית, צ'ארלי, תבדוק במכונית."
אני מחכה, אבל אין הוראות בשבילי.
צ'ארלי יוצא פעם נוספת ומארגה עולה שוב לחדרים.
אני הולך אחריה, היא הולכת לחדר שמיועד לסימון, מתברר, אז אני מחפש בחדר של לינה.
אחר כך אנחנו מחליפים חדרים וממשיכים לחפש.
כשאני מתחת למיטה של סימון אני שומע אותה מקללת.
"לעזאזל איתם," היא אומרת, ואני מניח שזה לא כי מצאה את הילדים.
האם מצאה את ההורים שלי?
אנחנו מחפשים יחד בשירותים ובעליית הגג, ואחר כך בחדר השינה הזוגי.
מארגה פותחת את הארונות, מזיזה כמה מתלים.
יש לה מעט בגדים והארון מסודר מאוד.
זה בית קיט, אני אומר לעצמי, אבל אז אני חושב על הבית האמיתי של אשתי ושל הילדים שלי, הבית שפעם היה גם הבית שלי, ואני מבין שככה זה תמיד היה במשפחה הזאת:
הכול מצומצם, ומסודר מאוד, ואף פעם לא היה צורך להזיז את המתלים כדי למצוא דבר מה נוסף.
צ'ארלי נכנס שוב לבית, אנחנו נפגשים בסלון.
"הם לא במכונית," הוא אומר לאשתי.
"הכול באשמת ההורים שלך," אומרת מארגה.
היא דוחפת אותי בזעם.
"הכול באשמתך.
איפה לעזאזל הילדים שלי?" היא צועקת ויוצאת בריצה לחצר האחורית.
היא קוראת להם מכל כיוון.
"מה יש מאחורי השיחים?" אני שואל את צ'ארלי.
הוא מסתכל עלי ואז על אשתי, שממשיכה לצעוק.
"סימון!
לינה!"
"יש שכנים מעבר לשיחים האלה?" אני שואל.
"לא נראה לי.
לא יודע.
יש בקתות נופש.
מגרשים.
הבתים גדולים מאוד."
הספקות שלו בהחלט סבירים, אבל אני לא מצליח לזנוח את המחשבה שהוא האיש הכי טיפש שפגשתי מעודי.
"אני יוצאת לחצר הקדמית," אומרת מארגה ועוברת דרכנו.
"סימון!"
"אבא!" אני הולך אחרי מארגה וצועק, "אמא!"
מארגה הולכת כמה מטרים לפני, עוצרת ומרימה משהו מהרצפה.
זה משהו שחור, והיא מחזיקה אותו בקצות האצבעות, כאילו היה חיה מתה.
זה הסווטשרט של לינה.
היא מסתובבת ומביטה בי.
היא עומדת להגיד לי משהו, לשטוף אותי בקללות, אבל אז מבחינה בבגד נוסף בהמשך ומתקדמת לעברו.
אני מרגיש את צלו הענק של צ'ארלי מאחורי.
מארגה מרימה את החולצה הוורודה של לינה, ואז נעל אחת, ואז את החולצה של סימון.
יש בגדים נוספים על הרצפה, אבל מארגה עוצרת פתאום ומסתובבת לעברנו.
"תתקשר למשטרה, צ'ארלי.
תתקשר למשטרה מיד."
"לא צריך להגזים, קטנטונת," אומר צ'ארלי.
קטנטונת אני חושב לעצמי.
"תתקשר למשטרה, צ'ארלי."
צ'ארלי מסתובב ופונה במהירות לעבר הבית.
מארגה אוספת בגדים נוספים, ואני בעקבותיה.
היא מרימה עוד בגד ועוצרת כשהיא מגיעה לאחרון.
זה בגד הים של סימון.
הוא צהוב וקצת מקומט.
מארגה לא עושה שום דבר.
אולי היא כבר לא יכולה להתכופף ולהרים אותו, אולי נגמרו לה הכוחות.
היא עומדת בגבה אלי וגופה מתחיל לרעוד.
אני ניגש אליה באיטיות ומשתדל לא להבהיל אותה.
בגד הים קטן מאוד.
אני יכול להחזיק אותו ביד אחת, ארבע אצבעות בפתח אחד והאגודל בשני.
"הם יהיו פה עוד דקה," אומר צ'ארלי ומגיח מתוך הבית.
"הם שולחים את הניידת מהצומת."
"אתה והמשפחה שלך, אני הולכת ל…" אומרת מארגה ומתקדמת לעברי.
"מארגה…" אני מרים את בגד הים ואז מארגה מסתערת עלי.
אני מנסה לשמור על שיווי משקל ולא מצליח.
אני מכסה את פני כדי להגן עליהן מפני הסטירות שלה.
צ'ארלי כבר מנסה להפריד ביננו.
הניידת עוצרת מול הדלת ונשמעת צפירה אחת.
שני שוטרים יוצאים ממנה במהירות ומזדרזים לעזור לצ'ארלי.
"הילדים שלי נעדרים," אומרת מארגה, "הילדים שלי נעדרים," ומצביעה על בגד הים התלוי בידי.
"מי זה האיש הזה?" אומר השוטר.
"אתה הבעל?" הם שואלים את צ'ארלי.
אנחנו מנסים להסביר את עצמנו.
בניגוד לרושם הראשוני שלי, לא נראה שמארגה וצ'ארלי מאשימים אותי.
הם רק מבקשים שימצאו את הילדים.
"הילדים שלי הלכו לאיבוד עם שני משוגעים," אומרת מארגה.
אבל השוטרים רק רוצים לדעת מה בדיוק עשינו.
החזה של צ'ארלי מתחיל להתנפח ולרגע אני מפחד שהוא יתנפל על השוטרים.
אני מניח לזרועותיי ליפול לצדדים, כפי שעשתה מארגה מולי כמה דקות קודם לכן, וזה רק גורם לעיניו של השוטר השני לעקוב אחר בגד הים המתנועע.
"על מה אתה מסתכל?" אומר צ'ארלי.
"מה?" אומר השוטר.
"אתה מסתכל על הבגד ים הזה מהרגע שיצאת מהאוטו, אולי תודיע כבר למישהו שיש פה שני ילדים נעדרים?"
"הילדים שלי," מתעקשת מארגה.
היא נעמדת מול אחד השוטרים וחוזרת על כך פעמים רבות, אולי בניסיון לגרום לו להתרכז בדבר החשוב, "הילדים שלי, הילדים שלי, הילדים שלי."
"מתי ראיתם אותם בפעם האחרונה?" אומר לבסוף השוטר השני.
"הם לא בבית," אומרת מארגה, "לקחו אותם."
"מי לקח אותם, גברת?"
אני מניד בראשי לשלילה ומנסה להתערב, אבל השוטר השני מקדים אותי.
"את מדברת על חטיפה?"
"יכול להיות שהם עם סבא וסבתא שלהם," אני אומר.
"הם עם שני זקנים ערומים," אומרת מארגה.
"ושל מי הבגדים האלה, גברת?"
"של הילדים שלי."
"אז את אומרת שיש לנו פה ילדים ומבוגרים ערומים, ביחד?"
"בבקשה," אומרת מארגה בקול שבור.
בפעם הראשונה אני שואל את עצמי עד כמה זה באמת מסוכן שהילדים שלך יסתובבו ערומים עם ההורים שלך.
"אולי הם מתחבאים," אני אומר, "אי אפשר לשלול את האפשרות הזאת עדיין."
"ואתה מי?" אומר השוטר בזמן שהשני כבר על הקשר עם התחנה.
"אני בעלה," אני אומר.
עכשיו השוטר מסתכל על צ'ארלי.
מארגה שוב מתייצבת מולו, אני חושש שהיא עומדת להכחיש את מה שזה עתה אמרתי, אבל היא אומרת:
"בבקשה:
הילדים שלי, הילדים שלי."
השוטר הראשון מניח את הקשר וניגש אלינו:
"ההורים, לאוטו, ואתה, אדוני," והוא מצביע על צ'ארלי, "תישאר כאן למקרה שהם יחזרו הביתה."
אנחנו מסתכלים עליו בלי ניע.
"לאוטו, קדימה, צריך להזדרז."
"בשום פנים ואופן," אומרת מארגה.
"גברת, אני מבקש ממך, צריך לוודא שהם לא הולכים לכביש המהיר."
צ'ארלי דוחף את מארגה לעבר הניידת ואני הולך אחריה.
אנחנו נכנסים ואני סוגר את דלת המכונית שכבר התחילה בנסיעה.
צ'ארלי עומד ומביט בנו, ואני שואל את עצמי אם את שלוש מאות הקילומטרים האלה של נהיגה מרגשת נהג כשהילדים שלי יושבים במושב האחורי.
הניידת יוצאת בהילוך אחורי משביל העפר ומזנקת במהירות גבוהה לעבר הכביש המהיר.
באותו רגע אני מסתובב לכיוון הבית.
אני רואה אותם, את ארבעתם:
מאחורי צ'ארלי, מעבר לחצר הקדמית, עומדים ההורים שלי והילדים שלי, ערומים וספוגים במים מאחורי הזגוגית של דלת הזכוכית.
אימא שלי מחככת את שדיה כנגד הזגוגית ולינה מביטה בה, מרותקת, ומחקה אותה.
סימון מחקה את שתיהן עם הישבן.
מישהו חוטף את בגד הים מידי ואני שומע את מארגה מקללת את השוטר.
רעש בוקע מהקשר והם צועקים לתחנה פעמיים את המילים "מבוגרים וקטינים", פעם אחת "חטיפה", שלוש פעמים "עירומים", בעוד אשתי לשעבר מנחיתה את אגרופיה על גב מושב הנהג.
אני אומר לעצמי "אל תגיד מילה", "אפילו לא פיפס", כי אני רואה את אבא שלי מביט לעברי:
חזהו הזקן והשזוף, איבר המין הרפוי שלו בין הרגליים.
הוא מחייך חיוך ניצחון ודומה שהוא מזהה אותי.
הוא מחבק את אימא שלי ואת הילדים שלי, לאט, בחמימות, בלי להפריד אף אחד מהם מהזגוגית.
יצאתי כי הזמינו אותי החוצה.
בדיוק גמרתי להתרחץ והצצתי מחלון החדר שלי ואז, לפתע, ראיתי את עצמי עוברת.
זו הייתי אני.
לא האני שהביטה בחיזיון במראה, אלא אני אחרת שהכרתי ולא ראיתי זה זמן רב:
אני הילדה.
אי אפשר לטעות במבט שלי, בצורת ההליכה, בצל, בבגד הדהוי ובנעליים הכבדות.
זו הייתי אני שחלפתי מול הבית שלי בריצה כה מהירה עד שהיססתי.
חשבתי שאני מדמיינת, שהייתי צריכה לצאת לרוץ ברחובות שכבר נראים ישנים כל כך מרוב שהעיר צעירה.
עמדתי שם וחייכתי, כל כך טוב היה לראות את עצמי שוב עם עצמות קטנטנות ושיני חלב.
קירבתי את עיניי לחלון.
קיוויתי שאם אשאר שם, אם אחכה, אני-הילדה אחלוף שוב במעופי כמו פרפר.
עשר דקות אחר כך (הזמן שלקח לי להקיף את השכונה כשהייתי קטנה), אני-הילדה הופעתי.
נעמדתי מולי שחיכתה לי בחלון, חייכתי אליי שוב, והקפתי את השכונה בריצה שבע פעמים בסך הכול.
ואז אני-הילדה הזמינה אותי לרדת בתנועה תקיפה.
אני – שהשתוקקתי לרדת ולאחוז בידי ולרוץ, לרוץ, לרוץ, לרוץ – ירדתי במהירות במדרגות.
באמצע הדרך למטה הבנתי שאני ערומה ועצרתי, כי נזכרתי שבשעה הזו השכנים יוצאים החוצה עם הילדים.
הייתי בטוחה שהם ייבהלו (נשים ערומות שרצות ברחובות כשהן אוחזות ביד של עצמן כשהיו קטנות הן לא מחזה נפוץ כאן), ועליתי לחדר כדי לצעוק לה שאני לא יכולה לבוא איתה, כי אני בלי בגדים ואני ממש מצטערת.
ראיתי שהיא לא מאמינה לי.
לכן רכנתי כולי החוצה מהחלון כדי להוכיח לה.
לא נראה שאכפת לה.
היא המשיכה לצעוק לי שארד, שארד כבר, שארד תכף ומיד, שאזדרז.
היא רקעה ברגליים בעקשנות והרעידה את האספלט.
נהייתי מוטרדת.
וכשנמלאתי ייאוש על כך שאיני יכולה לצאת, שמעתי את הקול שלי – אבל לא את קולי כילדה וגם לא את הקול שיש לי עכשיו, אלא את קולי כשכבר אהיה זקנה מאוד – שאמר לי שאצא לשחק איתי-הילדה, שלא אתן לי לחכות.
היא דיברה אליי בטון מצווה.
היא פקדה עליי ומכיוון שלא עשיתי שום צעד כדי לכסות את גופי, הלבישה אותי בסדין, אחזה בידי והובילה אותי אל דלת היציאה.
כשירדתי במדרגות, אני-הזקנה תלתה לי את מפתח הבית על הצוואר, שיהיה לי כשאחזור, הוציאה אותי החוצה והעניקה לי דחיפה כדי שאשיג את אני-הילדה, שרק ראתה אותי ומיד התחילה לרוץ וצחוקה נישא באוויר כמו בלוני ענק.
כל הלילה רצתי מאחוריי לשווא.
אני-הילדה דרבנה אותי להגביר את המהירות ולתפוס אותי, אבל המשיכה לרוץ מהר יותר משאני מסוגלת בגילי.
היא רצה והסתובבה להביט בי בלעג בצחוק-הילדה שלי, בזמן שאני-הזקנה צפתה בנו מסף דלתי.
שתיהן נראו מרוצות.
הן נראו כמו מודל בציור.
היחידה שקלקלה את ההרמוניה הייתי אני, שלא חייכתי, כי הייתי עייפה והכאיבו לי רגליי נטולות הנעליים שנפצעו מהאספלט החם.
הסתובבנו בשכונה.
פתאום אני-הילדה נבלעה בעיר.
ניסיתי לעקוב אחריה רק לפי צחוקה.
הייתי נחושה להשיג אותה, אבל העובדה שלא ידעתי איפה אני פעלה לרעתי.
לא הכרתי את האזור.
נדמה לי שהעיר מסתדרת מחדש מאחוריי.
לא מצאתי סימן שיגלה לי היכן היא – או אני – נמצאות.
אפילו האנשים לא עזרו לי – חלקם אמרו לי שאני קרובה לשכונה שלי, ואילו אחרים טענו שמעולם לא הייתי רחוקה יותר.
לכן העדפתי ללכת לבדי.
ידעתי שבדרך זו או אחרת אצא משם.
ביקשתי מעצמי להתאזר בסבלנות.
ביקשתי מעצמי לעשות מאמץ.
ביקשתי מעצמי לא להפסיק ללכת.
הייתי בטוחה שאצליח לפענח את המבוך ולצאת ממנו.
אבל כל הביטחון לא הרחיק את הייאוש, שירד עליי בצורת ציפורים אפלות שהיה עליי לגרש בתנועות ידיים תוך כדי הליכה.
כל כך הרבה פעמים הלכתי סביב אותם מקומות שאיבדתי את התקווה לחזור וכשוויתרתי לגמרי ואפילו לא רציתי עוד למצוא את ביתי, ראיתי לנגד עיניי את גג התכלת ואת החלון שלי.
צעדתי לעברם בשקיעה.
הלילה ירד במהירות מאחוריי.
רציתי למצוא מקלט מהלילות הקרים של האזור ההוא, ולכן לקחתי את המפתח שאני-הזקנה קשרה לצווארי והכנסתי אותו למנעול.
הוא נכנס בלי בעיה ואפילו הסתובב, אבל לא פתח.
ארבעת הניסיונות נכשלו.
לבסוף, למרות שאני גרה לבד, הקשתי על הדלת כדי שמישהו יפתח לי.
מכיוון שאף אחד לא נענה לקריאתי, התחלתי לחשוב איפה אוכל למצוא פורץ מנעולים שיעזור לי ולא ישאל מה אני עושה בחוץ עטופה בסדין.
כך עמדתי וחשבתי ואז נפל עליי משהו.
"נגד הקור," אמר לי קול מהחדר שלי וזיהיתי מיד כי הוא היה הקול שדיברתי בו בילדותי.
אני-הילדה הביטה בי בלעג מהחלון.
היא צחקה לי.
צעקתי לה שתפתח לי, שתפתח לי תכף ומיד, שתפתח לי כבר.
אבל היא לא השיבה לתחינתי.
היא רק חייכה ונופפה לי לשלום עד שאני-הזקנה הגיעה ומשכה אותה פנימה לתוך הבית.
היא הביטה בי כמו שאנשים מסתכלים על אדם טרדן.
כשביקשתי ממנה שתפתח לי, סגרה את החלון ונעלמה.
הבנתי שהן לא יתנו לי להיכנס שוב, אז סבתי על עקבותיי ונבלעתי בעיר בחיפוש אחר מקום עבודה שיאפשר לי לשלם על חדר להתגורר בו.
חיפשתי בבניין גבוה, גבוה מאוד, שקולות האנשים שהולכים ברחוב לא מגיעים אליו, כדי שאם הן יחזרו, לא אוכל לשמוע אותן או להיענות להזמנותיהן, לא אוכל עוד לצאת לרחוב, לא אוכל להישאר שוב ללא בית.
הוא הביא אותו ערב אחד בלי להודיע.
הם נפגשו בתחנת קרלוס פלגריני;
כמו בסרטים, הם צעדו בכיוונים מנוגדים והתנגשו זה בזה.
נפלאות הגורל.
לחיות בעיר הכי גדולה בארץ ופתאום למצוא את עצמך מתחת לאדמה עם מישהו שלא ראית שנים.
שני הגברים עמדו בפתח המטבח, מחכים שהיא תסגור את הברז ותבוא להגיד שלום.
"את זוכרת את מורין?
היינו ביחד בפוארטו בלגרנו." איסמאל כרך את זרועו סביב הכתף של בחור בערך בגובה שלו, אבל מגויד יותר, בעל עור בצבע זית ועיניים ירוקות, כמו לא מעט גברים מהפריפריה שדם אירופי זורם להם בעורקים.
אנחלה ניגבה את ידיה בג'ינס וניגשה אליהם.
לא, היא לא זכרה, אבל בכל זאת הנהנה בחיוך רחב.
כשחייכה היו עיניה האפורות מתמלאות ברק ובקשתית נדלק ניצוץ צהוב, חתולי.
בחום התנור האדימו פניה ועיניה ברקו אף יותר.
כשנשקה על לחיו חשה את הפרשי הטמפרטורה, את מגע הקור מן הרחוב, איזו הקלה בלתי צפויה.
"צריך לקנות משהו?" שאל איסמאל.
אנחלה הנידה בראשה לשלילה והלכה לבדוק מה קורה עם העוף.
למרבה המזל באותו יום הכינה במקרה עוף שלם.
בדרך כלל בישלה מנה אחת לכל אחד מהם, שני רבעי עוף עם הרבה לימון, תלתל חמאה, טבעות בצל ורצועות פלפל אדום.
ברגע מסוים החל איסמאל להעלות זכרונות מהתקופה שלהם בבסיס, הדבר היחיד שחיבר ביניהם ועכשיו הועלה מן האוב כמו חפץ שאבד מזמן.
אבל זה היה אחרי שאכלו את העוף הצלוי עם תפוחי האדמה, אחרי ששתו את שני בקבוקי הנורטון שהגברים קנו לפני שעלו לדירה, אחרי שקילפו שלושה תפוחים אדומים וערמו אותם למעין קינוח מאולתר, אחרי שהאורח סיפר על חזרתו לבית הוריו בפוסאדס (שם איש לא חיכה לו), אחרי שאנחלה הבינה מיהו מורין.
"את זוכרת, מותק?" לפעמים היתה לשאלות של איסמאל נימה של חקירה, כאילו בחן את הזיכרון והריכוז שלה.
"מה?" אנחלה שמה את ערימת הסכו"ם המלוכלך על ערימת הצלחות וקמה מהכיסא.
"את הטירון שהתאבד."
"איזו זוועה."
"סיפרתי לך את זה כבר, את לא זוכרת?
היינו בשמירות והוא קיבל מכתב מהחברה שלו, שהיא עוזבת אותו."
מורין הרכין ראש, מהורהר.
"בשתיים-עשרה חילקו את הדואר וחצי שעה אחר כך הוא דפק לעצמו כדור, לא?" איסמאל נגע במרפק של חברו.
מורין הנהן והוציא סיגריה מכיס החולצה.
הוא רק החזיק אותה ביד, בלי להדליק.
"מי יודע למה בן אדם מתאבד…" אנחלה הניחה את ערימת הכלים שהחזיקה בידיה.
"דברי חייל הנחתים נכונים;
הבטחותיו מתקיימות;
ומעשיו ראויים." ציטט איסמאל בחגיגיות מוגזמת.
"זה חקוק לי בזיכרון," אמר וטפח לעצמו על המצח.
מורין הבחין בזווית העין בהבעה קצרת הרוח של אנחלה:
היא רצתה להקשיב להם אבל גם לסיים לפנות את השולחן.
מורין משך את הכיסא לאחור והתרומם לעמידה.
"לא, לא, לא, אני מסתדרת," השעינה אנחלה יד על כתפו והושיבה אותו בחזרה.
"הכלב ליקק לו את הדם."
"איזה כלב?" שאלה אנחלה והרימה שוב את הצלחות.
"הכלב שהיה מלווה אותו בשמירות.
כשהגעת לבסיס נתנו לך כלב, רועה גרמני.
היית צריך לשחק איתו, להאכיל אותו, לקחת אותו למלונה.
אתה דאגת לכלב והוא דאג לך.
ככה זה עבד, לא?" שאל איסמאל ונגע בזרועו של מורין.
מורין הנהן, בוהה במפת השולחן, ונחיריו התרחבו כאילו עמד לפרוץ ממנו רגש כלשהו.
"מסכנצ'יק," אמרה אנחלה בפנים חמוצות, "מה לא הייתי נותנת כדי שיהיה לי אחד כזה."
"כלב?" הופתע איסמאל.
"כן." צעקה אנחלה מהמטבח.
"כלב, כאן?" שאל איסמאל בקול רם.
"למה לא.
קפה?" ראשה של אנחלה הציץ אל המסדרון.
"מורין רוצה.
גם אני," ענה איסמאל באותו טון.
שני הגברים השתתקו, הם הקשיבו לרעשים שבקעו מהמטבח:
זרם המים המתיזים על תחתית הקומקום, הנחת הקומקום על הכירה, חיכוך הגפרור בקצה הקופסה, רחש הגז.
"אנחנו מנסים להיכנס להריון," אמר איסמאל בזמן שגלגל את המפית לצורת צינורית וסובב אותה סביב עצמה כמו אטריית פלסטלינה כתומה.
מורין היה שקוע במשהו אחר.
"כבר היה לנו מספיק זמן לעצמנו, עשינו כל מה שרצינו.
כלומר, עד כמה שיכולנו.
הגיע הזמן ללכת על זה.
מה איתך?"
מה איתו?
שום דבר.
אף אחד.
היא התבוננה בחבר של בעלה מהמסדרון, היה לו מבנה גוף של מישהו שעובד בשדות.
כשנגעה בזרועו כדי שיחזור לשבת היא חשה בכוח שלו, היא חשה גם דברים אחרים.
כאילו נגעה בקרח יבש, במשהו מקפיא ושורף בעת ובעונה אחת.
במבט ראשון הוא נראה הרבה יותר צעיר מאיסמאל.
בלי שיערות לבנות, בלי מפרצים, בלי קמטים בזוויות העיניים.
אבל היה משהו במבט שלו, משהו עתיק.
"אנחלה, אני מדבר אליך."
"כן."
"מה את עושה?" שאל איסמאל, מתאפק שלא לצחוק.
"ככה היא," הצטדק בפני מורין.
אנחלה עמדה במסדרון שחיבר בין הסלון למטבח, נוקשה כמו פסל, פּיה פתוח ומבטה אל התקרה.
כאילו היא שרויה במצב של טראנס או התגלות.
איסמאל התייחס לרגעים האלה בהומור.
לדעתו הבעיה היא שיותר מדי דברים מתרוצצים לה בראש בבת אחת והיא נתקעת.
כמה גברים נשואים לאישה שמצחיקה אותם באמת?
מעטים.
פחות משנדמה לנו.
הוא היה בר מזל.
חוץ מזה הוא האמין שהיא תהיה אימא טובה, אפילו שהמשפחה שלו חשבה ההיפך.
"צריך לשים לב לדברים מסוימים," ענתה אנחלה, מסרקת את שיערה בשתי ידיים ופונה לעבר הכיסא שלה.
"אה, תקשיבו לזה, קראתי השבוע סיפור מדהים.
מתברר שיש איזה גבר שבמשך ארבעים שנה היה שוטף פנים בבידה.
יום אחד הוא ראה תכנית טלוויזיה והבין שהוא טועה כבר ארבעים שנה ושאף אחד לא לימד אותו איך להשתמש בבידה."
איסמאל שוב כבש את צחוקו.
מורין חייך.
"לא יכול להיות."
"האיש הצהיר שאם אשתו וחמשת ילדיו אף פעם לא הואילו בטובם להגיד לו משהו (אפילו שהם ידעו מה הוא עושה), אם הם נתנו לו לדחוף את הפנים לאותו מקום שבו הם שמים אתם יודעים מה, אז הוא לגמרי לבד בעולם."
"והוא עזב את הבית?" שאל איסמאל, בניסיון להאריך את הבדיחה.
"כן, הוא עבר לפנסיון שאין בו בידה, להחלים שם כמו חיה פצועה."
איסמאל התפוצץ מצחוק, אמר שהוא חייב להשתין ורץ לשירותים.
מורין אחז בכוס המלאה למחצה ובלגימה אחת חיסל את היין.
אנחלה הביטה לכיוון שאליו רץ בעלה, השעינה את החזה על השולחן ודיברה ברוגע ובשמץ עוינות.
"גם לו לוקח זמן להבין."
מורין ליקק מהשפם טיפות בצבע ארגמן וחייך כמו ילד שמתגלה מכווץ במחבואו.
"אני מניחה שיש סיבה שבגללה באת."
מורין הביט בה בסקרנות.
בזמן שדיברה סימנה אנחלה באצבעה צלבים על המפה.
"בארון יש לנו קופסה שאנחנו שומרים בה את הסודות הכי חשובים של כל אחד מאיתנו.
כתבנו אותם על פתקים, הקראנו אותם בקול והחבאנו אותם שם.
זה היה רעיון של איסמאל, הוא אמר שככה האהבה שלנו תהיה חזקה יותר.
הסודות גלויים ושמורים היטב.
אני בטוחה שהשם שלך לא נמצא בקופסה הזאת.
אבל אתה כאן ואני לא יודעת למה.
הוא חייב לך משהו?"
מורין נתן לסיגריה להתגלגל על השולחן ועצר אותה לפני שנפלה.
היא תפסה בגב ידו.
"תספר לי."
מורין החל להניד את ראשו בשלילה, אבל לבסוף רק הסתכל לכיוון השירותים.
איסמאל חזר, מסדר את החולצה בתוך המכנסיים.
"אלוהים, כמעט מתתי."
הקומקום רעד על הכירה, אנחלה זינקה ממקומה ורצה למטבח.
בזמן שסיננה את הקפה קירבה את אפה ושאפה באיטיות את הניחוח הקלוי.
אולי זה סתם מפגש בין חברים ותיקים, התקף נוסטלגיה, לא יותר מזה.
היא סידרה את קנקן הקפה על מגש עם ידיות ארד.
דברים רבים נעשים מפוארים עם הזמן, זה מה שקרה לקנקן החרסינה החום הזה שירשה מסבתא שלה.
הוא נראה כמו שריד עתיק יומין.
אנחלה חזרה, מאזנת את המגש בידיה.
הכיסא של איסמאל היה מרוחק מהשולחן, גופו קשיח, עיניו נעוצות בחברו לנשק.
כאילו גילה זה עתה משהו שכולם מלבדו כבר ידעו.
בזמן שאנחלה מזגה את הקפה נשמעה דפיקה חזקה בתחתית דלת הכניסה לדירה, כמו בעיטה בקצה מגף קשיח, בעיטה עם תנופה.
השלושה הביטו זה בזה.
איסמאל קם מהכיסא בהילוך איטי.
פתאום הלילה התארך נורא.
כמה זמן הם כבר יושבים סביב השולחן?
"אני הולך לראות."
כשפתח את הדלת ראה את המראה הרגיל:
האור האוטומטי דולק, המרצפות בצבע זנגביל, השטיח הדהוי של הדירה ממול, רעשי הבלימה וההתנעה של המעלית.
איסמאל טרק את הדלת וחיכה.
שוב דפיקה.
הוא הצמיד את עינו לעינית וראה רק חשכה.
הוא הצמיד את אוזנו לחור המנעול ושמע התנשמות, ציפורניים שורטות את הרצפה, נביחות שהדהדו במסדרון.
הוא פתח את הדלת ולחץ על מתג האור.
במרחק צעדים אחדים ממנו הביט בו הרועה הגרמני עם לשון בחוץ, בטנו מתנפחת ומתרוקנת כמו מפוח.
נדמה שעלה ברגל חמישים קומות ולא חמש.
איסמאל הביט לכיוון הסלון.
אנחלה עמדה המומה, קנקן הקפה בידה, כאילו אינה מאמינה באיזו מהירות התגשם רצונה בחיית מחמד.
הכלב שרבב את זנבו בין רגליו של איסמאל ונכנס, מחליק על הפרקט.
הוא שטף פנימה, נופל וקם, נובח ומתנשף, זנבו התנופף בשיגעון.
הוא התחמק מרגליה של אנחלה כאילו היו כיסא שהפריע לו במרוצתו.
מורין קם לקבל את פניו.
הוא כבר התחיל לראות אותו.
הוא כבר התחיל להרגיש אותו.
כיצד הוא קופץ עליו, נשען בשתי רגליו על כתפיו כדי ללקק את פניו במסירות.
בדיוק כמו הליקוקים הנואשים שהעניק לו בצהרי היום ההוא בעמדת השמירה.
אז זאת היתה פרידה ועכשיו – קבלת פנים.
ישבתי באוטובוס ליד החלון והסתכלתי לרחוב.
פתאום כלב אחד התחיל לנבוח נביחות חזקות מאוד, סמוך למקום שעברנו בו.
חיפשתי אחריו במבטי.
נוסעים נוספים עשו כמוני.
האוטובוס לא היה לגמרי מלא:
כל המושבים היו תפוסים אבל רק אנשים מעטים נסעו בעמידה;
להם היה סיכוי טוב יותר לראות אותו, כי הם הביטו מגבוה ויכלו להסתכל לשני הצדדים.
אבל אפילו בישיבה, כמו במקרה שלי, האוטובוס מקנה מבט מגבוה, מה שקרוי בצרפתית לָה פֶּרספֶּקטיב קָבַלְייר, נקודת המבט של אבות אבותינו בעת רכיבה על סוס;
לכן אני מעדיף אוטובוס על מכונית, שבה אתה דבוק לקרקע.
הנביחות באו מהצד שלי, הצד של המדרכה, וזה היה הגיוני.
אף על פי כן, לא ראיתי אותו, ומכיוון שנסענו מהר התרגלתי לרעיון שכבר לא אראה אותו;
הוא בוודאי נותר מאחור.
הסקרנות הצנועה שעורר לא חרגה מגבולות הסקרנות שמעוררים כל מאורע או תאונה, אבל במקרה הזה, פרט לעוצמת הנביחות, לא נראה שקורה משהו חשוב:
כלבים עירוניים לא נוהגים לנבוח אלא על כלבים אחרים.
תשומת הלב של הנוסעים הלכה והתפזרה… ופתאום שבה וניצתה, כי הנביחות התחדשו, חזק וברור.
ואז ראיתי אותו.
הכלב רץ במעלה הרחוב ונבח על האוטובוס שלנו, ניסה להשיג אותו בריצה מהירה.
זה היה באמת מוזר.
פעם, בעיירות, בפרברי הערים, הכלבים רצו אחרי מכוניות ונבחו על הגלגלים, אני זכרתי זאת היטב מילדותי בפּרינְגלֶס.
אבל כל זה חלף מן העולם, הכלבים התפתחו, אפשר לומר, והתרגלו לנוכחות כלי רכב.
חוץ מזה, הכלב הזה לא נבח על הגלגלים של האוטובוס, אלא על האוטובוס כולו, והביט לעבר החלונות.
כל הנוסעים הביטו בו מלמעלה.
האם הבעלים עלה לאוטובוס ושכח את הכלב או נטש אותו?
או אולי עלה מישהו ששדד או תקף את הבעלים?
לא.
לא עצרנו בשום תחנה בזמן האחרון.
האוטובוס התקדם במעלה שדרת דירֶקְטוֹריוֹ כמה מאות מטרים בלי לעצור, והכלב החל ברדיפה רק עכשיו.
תאוריות סבוכות יותר – למשל שהאוטובוס דרס את הבעלים או דרס כלב אחר – אפשר לשלול, כי שום דבר מזה לא קרה.
הרחובות הריקים של יום ראשון אחר הצהריים לא היו מניחים לשום תאונה להתרחש בלי שיבחינו בה.
זה היה כלב די גדול, אפור כהה וחוטמו כלפי מעלה, משהו בין כלב גזעי לכלב רחוב, אם כי בבואנוס איירס של היום אין יותר כלבי רחוב, לפחות לא בשכונות שאנחנו מסתובבים בהן.
הוא לא היה גדול מספיק כדי לעורר פחד במבט ראשון, אבל נראה שכעסו עשוי להיות מאיים.
והוא אכן נראה כועס, או יותר נכון, לפחות לעת עתה, מיואש, קצר רוח.
מה שהניע אותו לא היה דחף אלים (לעת עתה, לפחות) אלא הצורך למהר ולהשיג את האוטובוס, לעצור אותו, או השד יודע מה.
המרוץ המשיך, וכך גם הנביחות.
האוטובוס, שבצומת הקודמת נאלץ לחכות ברמזור אדום, האיץ כעת.
הוא נסע צמוד למדרכה שלאורכה רץ הכלב, אבל השאיר אותו הרחק מאחור.
כמעט הגענו לצומת הבאה ונראה שסופו של המרדף בלתי נמנע.
אף על פי כן, להפתעתנו, הכלב חצה את הכביש והמשיך לרוץ, מאיץ גם הוא ונובח ללא הרף.
לא היו הרבה הולכי רגל, אחרת הכלב היה מבהיל אותם, בהסתערות הנחושה הזאת שלו.
מבטו היה נעוץ בחלונות האוטובוס, הנביחות הלכו והתגברו, מחרישות אוזניים, וגברו על טרטור המנוע, מילאו את העולם.
פתאום התבהר דבר מה שהיה צריך להיות ברור מלכתחילה:
הכלב ראה (או הריח) את אחד הנוסעים באוטובוס, והחל לרדוף אחריו.
נוסע, אחד מאיתנו… לא רק אני חשבתי על ההסבר הזה, האחרים החלו להחליף מבטים תמהים.
מישהו מכיר אותו?
מישהו יודע מי זה?
בעלים לשעבר, מכר כלשהו… גם אני הבטתי סביב, גם אני תהיתי.
מי זה יכול להיות?
במקרים כאלה, האדם האחרון שעולה בדעתך הוא אתה.
לקח לי זמן להבין.
זה קרה בעקיפין.
פתאום היתה לי תחושה פנימית והבטתי לפנים, מבעד לשמשה הקדמית.
הדרך היתה פנויה:
לפנינו התפרשה שורה ארוכה של אורות ירוקים שהבטיחו נסיעה מהירה ללא עצירות.
אבל פתאום – לאט לאט התחלתי להבין – נזכרתי שאני לא במונית:
האוטובוס עוצר בתחנות קבועות כל ארבע מאות או חמש מאות מטרים;
אבל אם אין איש בתחנה ואף אחד לא מסמן שהוא רוצה לרדת, האוטובוס לא עוצר.
איש לא ניגש לדלת האחורית עד כה.
ויש סיכוי שלא יהיה אף אחד בתחנה.
הרהרתי בכל הדברים האלה בעת ובעונה אחת.
בינתיים ההבנה הלכה והתגבשה, כמעט יכולתי לנסח אותה במילים, לחשוף אותה.
מידת הבהילות של המצב היא שעיכבה אותה.
האם יאפשר לנו המקרה להמשיך לנסוע בלי עצירות עד שהכלב יתייאש?
הבטתי בו שוב;
הסרתי ממנו את מבטי רק לשבריר שנייה.
הוא המשיך לרוץ אחרינו ולנבוח כאילו כפה אותו שד… ומבטו נעוץ בי.
עכשיו ידעתי בוודאות:
עלי הוא נובח, אחרי הוא רודף.
פחד מהאסונות הנוראים ביותר השתלט עלי פתאום.
הכלב הזה זיהה אותי והוא רודף אחרי.
ואף עלי פי שמרוב לחץ נשבעתי לעצמי להכחיש הכול, לא להודות בשום דבר, בנבכי תודעתי היה לי ברור שהוא צודק ואני לא.
כי בזמן כלשהו, בעבר, התנהגתי לא יפה לכלב הזה, השפלתי אותו באופן שלא יעלה על הדעת.
אני מוכרח להודות שמעולם לא היו לי עקרונות מוסריים מוצקים במיוחד.
אני לא מתכוון להצדיק את עצמי, אבל אולי אפשר למצוא סיבה כלשהי במאבק הבלתי פוסק שנאלצתי לנהל מגיל צעיר כדי לשרוד.
המאבק הזה חיסל לאט לאט את כל ייסורי המצפון שלי.
הרשיתי לעצמי לעשות מעשים ששום אדם הגון לא היה עושה.
או אולי דווקא כן.
לכול אחד יש סודות.
חוץ מזה, מעולם לא עשיתי משהו חמור באמת.
מעולם לא פשעתי.
וגם לא שכחתי את המעשים שלי, כפי שהיה עושה מנוול אמיתי.
הבטחתי לעצמי, במעורפל, שיום אחד אכפר עליהם, אבל מעולם לא עלה בדעתי באיזה אופן.
ההכרה המשונה הזאת, העבר הנשכח שעלה וצף, פחות מכל ציפיתי לזה .
הבנתי פתאום שחייתי עד כה חיים פטורים מעונש.
הנחתי מראש, כפי שכל אחד אחר היה עשוי לעשות במקומי, שכלב הוא לפני הכל כלב, ולכן תכונותיו האישיות ייבלעו בתכונות הזן וייעלמו בהן.
עם היעלמותן תתפוגג גם האשמה שלי.
בגידתי המתועבת בו העניקה לו אישיות, אבל רק לרגע.
העובדה שהרגע הזה נמשך כל כך הרבה שנים, נראתה לי על טבעית והבהילה אותי.
המחשבה על הזמן שעבר עוררה בי תקווה, ונאחזתי בה:
עבר יותר מדי זמן.
שום כלב לא חי כל כך הרבה שנים.
צריך להכפיל בשבע… המחשבות נערמו במוחי והתערבבו בנביחות שהלכו והתגברו ללא הרף.
לא, לא עבר כל כך הרבה זמן, לא היה טעם לעשות את החישוב ולהמשיך להשלות את עצמי.
התקווה יכולה לבוא רק מההכחשה, התגובה הפסיכולוגית הטיפוסית לאירוע שמשפיע עלינו יותר מדי:
"לא יכול להיות, זה לא קורה, אני חולם, אני מפרש את האירועים באופן מוטעה".
אבל במקרה הזה לא היה מדובר בתגובה פסיכולוגית, אלא במציאות.
עד כדי כך, שנמנעתי מלהביט בו;
פחדתי מהבעת הפנים שלו.
אבל הייתי לחוץ מכדי להעמיד פנים שאני אדיש.
הסתכלתי קדימה;
בוודאי הייתי היחיד שעשה זאת, משום שיתר הנוסעים עקבו אחרי ריצתו של הכלב.
אפילו הנהג, שהסתובב מדי פעם או הביט במראה והתבדח עם הנוסעים שישבו מקדימה;
שנאתי אותו, כי הסחות הדעת האלה גרמו לו להאט;
לא היה הסבר אחר לכך שהכלב עדיין היה צמוד אליו וכמעט הגענו לצומת השנייה.
אבל בעצם, מה זה משנה?
מה הוא עוד יכול לעשות חוץ מלנבוח?
הרי הוא לא יעלה לאוטובוס.
אחרי ההלם הראשוני, התחלתי לנתח את המצב בהיגיון.
קודם לכן החלטתי להכחיש שאני מכיר את הכלב, ודבקתי בהחלטה.
במידה שתתרחש מתקפה, וזה לא נראה לי סביר ("כלב נובח אינו נושך"), אשחק את תפקיד הקורבן ואעורר את אהדתם של העדים ואף אדרוש מהציבור להתערב, אם צריך.
אבל לא אתן לו את ההזדמנות, כמובן.
אין לי כל כוונה לרדת מהאוטובוס עד שהוא ייצא מטווח ראייתי, ובמוקדם או במאוחר זה חייב לקרות.
קו 126 נוסע רחוק, עד לתחנת רטירו, במסלול שנעשה יותר ויותר מפותל מהרגע שהאוטובוס יורד משדרת סן חואן, ולא ניתן להעלות על הדעת שהכלב יצליח לרוץ אחריו כל הנסיעה.
העזתי להעיף לעברו מבט, אבל הסטתי את מבטי מיד.
עינינו נפגשו, ועיניו לא הסגירו את הזעם שציפיתי לו אלא מצוקה ללא גבולות, כאב לא אנושי, ששום אדם לא יכול לסבול.
עד כדי כך חמור היה מה שעשיתי לו?
זה לא היה הרגע להתפלפל בניתוחים.
וגם לא היה טעם, כי תמיד אגיע לאותה מסקנה.
האוטובוס המשיך להאיץ, חצינו את הצומת השנייה והכלב, שהתעכב מעט, חצה גם הוא, חולף על פני מכונית שעמדה ברמזור;
אילו התחילה המכונית לנסוע הוא היה חוצה בכל זאת, עד כדי כך היה נחוש.
אני מתבייש לומר זאת, אבל ייחלתי למותו.
זה לא חסר תקדים;
יש סצנה בסרט שבה יהודי אחד מניו יורק מזהה, כעבור ארבעים שנה, את הקאפו ממחנה הריכוז שנכלא בו.
הוא מתחיל לרדוף אחריו ברחוב ודורסת אותו מכונית.
הזיכרון הזה, בניגוד להקלה שבדרך כלל נובעת מהתקדים, דיכא אותי, הרי היה מדובר בסרט בדיוני וזה רק הדגיש עד כמה מציאותי מה שקורה לי.
לא רציתי להביט בו שוב, אבל עוצמת הנביחות העידה שהוא הולך ומתרחק.
הנהג, שמאס בוודאי בהלצה, לחץ על הדוושה.
העזתי לסובב את ראשי ולהביט לאחור;
כל הנוסעים באוטובוס הסתכלו, כך שלא משכתי תשומת לב;
להפך, קודם הייתי היחיד שהביט קדימה וזה עלול לעורר חשד.
חוץ מזה, חשבתי, יתכן שזאת ההזדמנות האחרונה שלי לראות אותו;
צירוף מקרים שכזה לא יכול להתרחש פעמיים.
כן, הוא אכן נותר מאחור, ללא ספק.
הוא נראה קטן יותר, עלוב יותר, כמעט מגוחך.
יתר הנוסעים התחילו לצחוק.
הוא היה כלב זקן, מרוט, גוסס אולי.
המרירות והטינה שצבר במהלך השנים נתנו בו את אותותיהן, כך נראה.
המרדף הזה בטח הורג אותו.
אבל הוא לא יכול להימנע מכך, אחרי כל השנים שחיכה לרגע הזה.
ואכן, הוא לא ויתר.
אפילו שהכיר בתבוסה, הוא המשיך לרוץ ולנבוח, לנבוח ולרוץ.
ואולי הוא ימשיך לרוץ ולנבוח לעד, גם אחרי שהאוטובוס ייצא מטווח ראייתו, משום שלא יוכל עוד לעשות אחרת.
לרגע דמיינתי את דמותו על רקע נוף מופשט (האינסוף) וחשתי חמלה, אבל חמלה שלווה, אסתטית כמעט, כאילו החמלה רואה אותי מאותו מרחק שממנו ראיתי את הכלב.
מדוע אומרים שהעבר לא שב?
הכול קרה כל כך מהר שלא היה לי זמן לחשוב.
תמיד חייתי בהווה, האנרגיה הגופנית והשכלית שלי הספיקה רק כדי להטמיע את המיידי ולהגיב לו, וגם זה בקושי.
תמיד הרגשתי שקורים יותר מדי דברים בעת ובעונה אחת, ושעלי להשקיע מאמץ על אנושי, מעל לכוחותיי, כדי להתמודד עם הרגע.
לכן פעלתי ללא היסוסים מוסריים כשהגיעה השעה להסיר משהו מדרכי, אפילו באלימות.
נאלצתי להיפטר מכל דבר שלא היה לגמרי הכרחי להישרדות שלי, להשיג פיסת מרחב או פיסת שלווה בכל מחיר.
הנזק שזה יכול לגרום לאחרים לא העסיק אותי, כי ההשלכות חרגו מההווה, כלומר, מטווח ראייתי.
ועכשיו ההווה שוב נפטר מאורח לא רצוי.
האירוע הותיר טעם חמוץ-מתוק בפי, מצד אחד הקלה בשל העובדה שהצלחתי להימלט כה בקלות, מצד שני מרירות מובנת.
כמה עצוב להיות כלב.
לחיות כשהמוות קרוב כל כך, בלתי נמנע כל כך.
ועצוב אפילו יותר להיות הכלב הזה, שהגיח מהגורל האכזר של בני מינו רק כדי להראות שהפצע שנגרם לו זה מכבר ממשיך לדמם.
דמותו לאור השמש של יום ראשון בבואנוס איירס, נעה ללא הרף במרדף, שיחקה את תפקיד רוח הרפאים שחזרה מהמתים, וליתר דיוק, מהכאב שבחיים, כדי לתבוע… מה?
תיקון?
התנצלות?
ליטוף?
מה עוד הוא יכול לדרוש?
לא יתכן שהוא רוצה נקמה, שהרי הניסיון לימד אותו היטב שהוא לא יכול לעשות דבר נגד העולם האנושי הבלתי חדיר.
הוא לא יכול לעשות דבר מלבד לבטא את עצמו;
זה מה שהוא עשה, וזה לא עזר לו בכלום, רק התיש את לבו הזקן והעייף.
הביסו אותו ההבעה האילמת, המתכתית של אוטובוס מתרחק ופנים שהביטו בו מצדו השני של חלון.
איך הוא זיהה אותי?
הרי גם אני בוודאי השתניתי מאוד.
נראה שהייתי נוכח מאוד בזיכרונו, אולי דמותי לא נמחקה ממוחו ולו לרגע כל השנים האלה.
איש לא באמת יודע איך פועלת נפש של כלב.
מאוד יתכן שהיה זה הריח, אומרים דברים מדהימים על חוש הריש של חיות.
למשל, פרפר זכר יכול להריח את הנקבה ממרחק של קילומטרים, לזהות את ריחה מבין אלפי ריחות שעומדים בינו לבינה.
כבר נסחפתי להסברים מנותקים, אינטלקטואלים.
הנביחות היו הד עולה ויורד שכמו הגיע מממד אחר.
פתאום שלפה אותי מהרהורי אינטואיציה שהרגשתי בכל איברי גופי.
הבנתי שהכרזתי על ניצחון מוקדם מדי.
האוטובוס האיץ משום שהנהג תמיד מאיץ כשהוא רואה תחנה שהוא צריך לעצור בה.
הם לוחצים על הדוושה, מחשבים את המרחק, ואז מרימים את הרגל ומניחים לאוטובוס להגיע לתחנה מכוח האינרציה.
ואמנם, האוטובוס החל להאט בעודו מתקרב לתחנה.
הזדקפתי כדי לראות.
בתחנה עמדה איש זקנה עם ילד.
הנביחות שוב החלו להתגבר.
האם יתכן שהכלב המשיך לרוץ ולא ויתר?
לא הסתכלתי, אבל הוא בטח היה קרוב מאוד.
אנחנו עמדנו במקום.
הילד ניתר פנימה, אבל הזקנה לקחה את הזמן שלה;
המדרגות הגבוהות של האוטובוסים הקשו על גברות בגילה.
בלבי צעקתי:
תזדרזי, זקנה מחורבנת!
ועקבתי אחרי תנועותיה בייאוש.
זה לא היה סגנון הדיבור או המחשבה שלי;
זה יצא מרוב לחץ, אבל תיקנתי את עצמי מיד.
למעשה, לא היה לי מה לדאוג.
הדבר היחיד שיכול לקרות הוא שהכלב יצמצם את הפער ואחר כך הוא ישוב ויגדל.
הדבר גרוע ביותר שיכולתי לחשוש ממנו היה שהוא ינבח מול החלון שלי באופן בולט ויתר הנוסעים יבינו שאחרי הוא רדף.
אבל אז כל שיהיה עלי לעשות הוא להכחיש כל קשר לחיה הזאת, ואיש לא יסתור את דבריי.
בירכתי את המילים, ואת העליונות שלהם על נביחות.
הזקנה עולה במדרגה השנייה, עוד רגע היא תהיה למעלה.
גל של נביחות הבהיל אותי.
הבטתי הצידה.
הוא הגיע, מהיר כמו ברק, שיערו סתור, רועש מתמיד.
יכולת ההתנגדות שלו היתה מדהימה.
האם יתכן שבגילו הוא לא סובל ממחלת פרקים, כמו כל כלב זקן?
אולי הוא מרוקן את המחסנית האחרונה שלו;
לא היה טעם שישמור כוחות;
בכך שמצא אותי אחרי כל כך הרבה שנים והביע את התרעומת שלו הוא סגר את מעגל גורלו.
בהתחלה (הכול קרה בכמה שניות מטורפות) לא הבנתי מה קורה, רק הבחנתי במוזרות מסוימת.
זיהיתי אותה מיד:
הוא לא נעצר מול החלון שלי אלא המשיך הלאה.
מה הוא מנסה לעשות?
האם יתכן ש…?
הוא כבר הגיע לדלת הקדמית, הסתובב בזריזות של צלופח, ניתר קדימה, התנער… הוא עולה לאוטובוס!
או יותר נכון, הוא עלה לאוטובוס, ואפילו לא נאלץ להפיל את הזקנה, היא רק חשה התחככות קלה ברגליים.
הוא הסתובב שוב ובלי להאט, בלי להפסיק לנבוח, חצה את המעבר… הנהג ויתר הנוסעים אפילו לא הספיקו להגיב, הצווחות כבר עלו בגרונותיהם אבל עוד לא נפלטו החוצה.
הייתי צריך לומר להם:
אין לכם מה לפחד, לא עליכם הוא כועס אלא עלי… אבל גם אני לא הספקתי להגיב, רק להשתתק באימה קפואה.
הספקתי עוד לראות כיצד הוא מתקרב אלי ומאותו רגע לא ראיתי דבר מלבדו.
מקרוב, פנים אל פנים, הוא נראה אחרת.
כאילו שקודם לכן, מהחלון, ראיתי אותו בעיני הזיכרון או בעיני הנזק שחשבתי שגרמתי לו, ועכשיו, בתוך האוטובוס, בהישג ידי, ראיתי אותו בעיני המציאות.
הוא נראה צעיר, חזק, גמיש, הרבה יותר צעיר ממני, יותר חיוני (ממני החיים הלכו והתנקזו כל השנים האלה, כמו מים באמבטיה), הנביחות שלו הדהדו בתוך האוטובוס בעוצמה מלאה, שיניו הלבנות ננעצו בבשרי ועיניו הבוהקות לא הפסיקו להביט בי אפילו לרגע.
*דימוי:
ג'יימס רובי היא נזכרה בלילה ההוא בגלל המתנות.
בכל פעם שהם רבו והוא העיף אותה מהבית, הוא היה מכריח אותה להחזיר את המתנות שקנה לה.
במיוחד את המגפיים, מתנת יום ההולדת הראשונה.
והיא נזכרה בזה גם כי באותו לילה, לפני שאיוואן התבצר במרפסת, הוא זרק את אחד המגפיים מהחלון, וכי למחרת בבוקר, כשצלצלו בדלת והוא חשב שזו משטרת ההגירה שבאה לחפש אותו, אחד השכנים הושיט לה מגף אדום, ארוך, שנראה כמו גרב של חג המולד שתולים על האח וממלאים בממתקים.
"זה שלך?" שאל האיש והרים את המגף, החזיק אותו רק בשתי אצבעות כאילו אפילו המגע המינימלי הזה יכול להדביק אותו בשיגעון.
היא הודתה לו.
היא בכלל לא זכרה מתי הוא פתח את החלון בסלון.
אחר כך, כשהלכה לסופרמרקט, מצאה חזייה תלויה בחשאי על גדר הבניין.
חזייה לבנה, רטובה מהשלג האחרון שירד.
השמיכה שהייתה על השולחן עכשיו אמנם לא הייתה ממש מתנה, אבל היא בכל זאת נזכרה בלילה ההוא וניסתה לשחזר את המריבה.
כולן התחילו פחות או יותר אותו דבר, אבל לא נגמרו באותו אופן.
היא ראתה את עצמה, או נכון יותר שמעה את עצמה צועקת דרך דלת הזכוכית של המרפסת:
"הוא נראה לאחרונה רץ ערום ברחוב ורודף אחרי מכוניות.
הוא לא רצה להתאבד, אבל בסוף הוא מת.
דלקת ריאות ודום לב.
די כבר, איוואן, תיכנס.
דלקת ריאות זה לא צחוק!"
הוא מרים אצבע לרקה ועושה סימן שהיא משוגעת.
לרגע היא חושבת שזה נכון, שהיא לא יכולה להיות שפויה אם כבר חודשים היא חיה עם מזוודה ארוזה ליד הדלת, אם עלתה וירדה במדרגות אינספור פעמים שלוש קומות עם המזוודה המכילה את כל רכושה (שקר:
שתי מזוודות מכילות את כל רכושה;
בשנייה היא שמה את הדברים החשובים פחות, אלה שלא יכאב לה להשאיר מאחור אם הוא יעיף אותה שוב, או אם שוב ישבור, ירסק וירמוס את כל מה שייתקל בו בזמן שהוא צועק שכל בורג בבית הזה שייך לו כי הוא הרוויח אותו בזכות הכישרון שלו.
"כישרון" היא המילה האהובה עליו.
כישרון ו"בינוני".
לו יש כישרון, היא בינונית), היא לא יכולה להיות שפויה, לא, אם היא כבר גררה את המזוודה הזו אינספור פעמים על המדרכה המכוסה שלג, בין שלוליות שחורות של בוץ ושל טינופת נוזלית שניתזות על המכוניות.
השלג אחרי השלג;
מה שקורה כשטוהר מתלכלך, מתקלקל.
ואולי הכול נגמר ככה – ניתז ונרמס?
לפני לא יותר משבוע היא ירדה את שלוש הקומות עם המזוודה, גררה אותה עד הרכבת התחתית – גם שם יש מדרגות – התיישבה על ספסל המתכת והניחה לשלוש או ארבע רכבות לעבור, והקור של הספסל התחיל לחדור מבעד למעיל העור והיא עדיין בכתה, לא מעצב, רק מזעם על כך שהעיניים שלה מתעקשות להביט אל הגשר, לחכות שהוא יבוא לחפש אותה.
אני סופרת עד עשר והולכת.
אבל אחר כך היא ספרה עד עשרים, הציצה שוב במחוגים הזוהרים של השעון ונתנה לעוד רכבת לעבור, האחרונה, כי כבר התחיל להחשיך והיא איבדה תחושה בלחייה ברוח הקפואה.
בסוף היא תמיד עלתה על איזו רכבת.
היא לקחה מלון ללילה או נסעה הלוך ושוב – כל המסלול היה שעה ורבע – וחזרה הביתה.
הוא לא פתח לה מיד, אלא אמר לה "לכי מפה" עד שנמאס לה להגיד שאין לה לאן ללכת והיא אמרה לו בבקשה.
פעמים אחרות פתח לה שיכור ועירום, לפעמים כרסם צ'ילי אדום, כזה שמרדים את הפה.
אם ניסתה לקחת ממנו את הבקבוק הוא היה שולף סכין, אבל לא כמו פושע, לא, בלי להתכוון באמת:
הוא היה מנופף בו לעברה ברישול ואומר לה שזה הבית שלו ושבבית שלו זכותו לשתות כמה ויסקי שמתחשק לו.
הוא צודק, אני משוגעת.
ואז היא נזכרת שהוא זה שעירום במרפסת והטמפרטורה בחוץ היא חמש מעלות מתחת לאפס.
היא עומדת מעבר לדלת עם שמיכת פוך ביד, ומראה לו אותה כאילו מדובר בכנפיים אווריריות של מלאך.
הוא מניד את הראש בשלילה, מושך את הידית, צועק:
"מתחשק לי לחטוף דלקת ריאות!"
היא מאיימת שתלך.
היא יודעת שהוא עומד יחף על שכבה דקה וחלקלקה של קרח, שלג שהתקשה ולא יפשיר עד בוא האביב.
כשהוא סוף כל סוף פותח את הדלת היא משליכה עליו מיד את השמיכה, כמו על אדם שעולה בלהבות.
היא עוטפת אותו והוא נותן לה להוביל אותו למיטה.
הוא רועד.
העור שלו אדום, לא לבן כמו שאפשר לצפות, אלא אדום ויבש.
אתה מטורף, איוואן, היא אומרת שוב בזמן שהיא נועלת את החלון ומנסה להיזכר איך הם הגיעו למצב הזה, שהוא עירום במרפסת והיא שוב מרגישה שהיא צריכה להגן עליו.
הסופרת הצרפתייה.
לא?
הוא אמר שדו-מיניות היא טמטום אופנתי.
שעכשיו כל הבחורות בקטע של בנות.
צורת הדיבור שלו עצבנה אותה והוא ידע בדיוק באילו מילים לבחור כדי להצית מריבה חדשה.
לעתים קרובות הוויכוחים שלהם התחילו מדקויות של שפה – כל הפמיניסטיות מרירות – אבל במהרה הפכו להתקפה אישית עליה:
"את מעמידה פנים שאת מודרנית, אבל גבר ואישה הם לא אותו דבר".
ודווקא היום הזה התחיל טוב.
היא חזרה מההליכה בפארק במצב רוח טוב;
הוא חיכה לה עם ארוחת הצהריים;
שניהם התרגשו יחד מהסרט התיעודי על מטוס הפולקי;1 הם חידדו את העפרונות וסידרו אותם על שולחן הכתיבה.
בסוף מה זה חשוב אם היא צודקת, למה היא כל כך נלחמת לשנות אותו אם הם יכולים להיות שמחים ככה, לאכול מנגו ושוקולד בלגי על הספה, הוא בלי חולצה והיא נשענת על החזה שלו, נושמת את הריח החמוץ הזה שיש בו משהו לא נעים, אבל הוא מוחשי כל כך שהיה יכול להתקיים גם מחוצה לו, כמו הנעליים או הבגדים שלו.
בכל אופן, היא לא הצליחה להתאפק:
היא ציטטה את הסופרת הצרפתית הדו-מינית מאלף תשע מאות ומשהו.
הוא אמר שגם היא מטומטמת.
אבל קראת אותה?
לא, הוא לא צריך לקרוא אותה כדי לדעת שהיא מטומטמת.
מטומטמת ובינונית כמו החבר שלך לשעבר, וכמו החבר שלך הזה שמת.
והדרך מכאן לחפצים שבורים, קללות ומזוודה במדרגות היתה קצרה מאוד.
איוואן, מתחת לשמיכה, מבקש ממנה שתסגור את הווילון.
הוא כבר לא רועד, אבל הקול שלו נבלע בכריות.
"מָלֶה, את שלי, נכון?"
היא אומרת לו שכן והולכת לחלון.
"אנחנו אף פעם לא נפרד, כי את שלי, נכון?"
היא עוצרת רגע לפני שהיא סוגרת את הווילון ומסתכלת החוצה.
שוב יש לשמיים הזוהר המלוכלך הזה של החורפים בצפון.
"יורד שלג," היא אומרת ונשארת שם, בגבה אליו, מחפשת בעיניה את הפתיתים הקלושים שאפשר לראות רק על רקע האור, מתחת לפנסי הרחוב.
כנסיה בארוקית בכיכר מרכזית בעיר פרובינציאלית.
זהה למיליון כיכרות אחרות בדרום.
בצפון של הדרום, צריך לומר.
עכשיו הם כבר לא גרים ביבשת אחרת, הם אפילו לא גרים ביחד.
עכשיו היא יושבת בחצר של איזה בר, הלילה כבר ירד, הכוכבים חגים מעבר למגדל הכנסייה, ואולי בגלל זה היא חושבת על השלג.
כי בלילות בלי רוח השלג הכבד לא יורד, הוא כאילו מגיח מהאוויר ונשאר תלוי, כמו כוכבי הקיץ האלה.
נדמה לה שהמלצר הסתכל עליה בצורה מוזרה כשרשם את ההזמנה.
בצורה מוזרה – ברחמים?
אישה שפרק היד שלה חבוש, פניה יבשים אבל עקבות הבכי ניכרים בהם, הזרוע שלה חבולה.
בגלל זה הוא הסתכל עליה, או סתם כי היא אישה ששותה בירה לבדה?
מהשולחנות הסמוכים שמעה צחוק, מישהו דיבר על משחק כדורגל:
מדי פעם עברה במהירות קבוצה עם סרטי ראש מעוטרים בנוצות ותופים.
מכונית שחורה שנראתה כמעט כמו מכונית הלוויות עצרה בחזית, ושלוש כלות ירדו ממנה.
שתיים בשמלות לבנות תפוחות ובארוקיות ממש כמו כרכובי הכנסייה;
השלישית בשמלה סגולה.
הכול סגול – השמלה, הנזר, הנעליים עם בטנת הסאטן.
צ'רטר של כלות, היא חשבה.
היא לא קינאה בהן, גם לא ריחמה עליהן.
היא כן שמה לב שהיא חושבת:
בשביל מה.
בשביל מה כל זה?
אבל אולי המחשבה הזו הייתה מכוונת רק לנעלי העקב ולשמלות המכוערות, השכורות קרוב לוודאי, לבזבוז הזה של תמונות וחלומות.
היא הביטה במנה שלה, המוכתמת ברוטב לבן.
התווית של הבקבוק נרטבה והיא כמעט יכלה להסיר אותה בשלמותה.
היא רצתה להזמין עוד בירה אבל פחדה מהמבט של המלצר.
וגם כאבה לה היד, במקום שאיוואן אחז בה כדי לגרור אותה החוצה מהבית.
שטפי הדם תמיד הפתיעו אותה;
היא כמעט יכולה לומר שהם ריתקו אותה.
באותו רגע אף פעם לא חשה כאב.
השפלה, כן, חוסר אונים גם, אבל לא כאב.
אחר כך הופתעה לראות שהם גדולים כל כך:
הדם שנצבר מתחת לעור כמו נוף ירחי.
היא שוב הביטה החוצה.
ברגעים הגרועים ביותר נדמה לה שהחיים הם סוג של משחק וידיאו.
לא סרט עם עלילה מתוחכמת במיוחד, אלא פקמן, משהו מטופש שמתפעלים עם ג'ויסטיק וארבעה כפתורים.
הכלה הסגולה נשענה על פנס רחוב.
הצלם אמר לה:
"עוד חיוך, עוד חיוך!" כמה דובדבנים היא כבר אכלה?
כמה חיים נשארו לה?
ילד התקרב לשולחן שלה והראה לה משהו, בד.
היא קפצה בבהלה;
היא הייתה שקועה בבהייה בפחיות שנקשרו לפגוש של הלימוזינה, פחיות שימורים בלי תוויות, רגילות לחלוטין, שדממו עכשיו על אבני הרחוב.
היא לא שמעה מה הילד אמר, אבל עשתה תנועה מוכנית של סירוב, לא לילדון הרזה בעל המראה הילידי או למה שהציע למכירה, אלא לתמונה של עצמה:
אלף קילומטרים מביתה, מביטה בכלות על רקע כנסייה, חבולה, חלשה, ומתביישת אפילו לקרוא למלצר;
את שארית חסכונותיה בזבזה על אוטובוס שינה, אכסניה מלוכלכת והאמפנדס הכי יקרים בעיר.
ככה זה:
דחף, רגע אחד של טיפשות, ו-game over.
מה הילד אמר לה?
"ספרי לסבתא שלך", זה מה ששמעה בהתחלה.
הוא התרחק קצת והסתכל עליה, רכון למחצה מעל השולחן הריק, בהבעת פנים שהיא פירשה כבוז.
או שאמר לה "הכוס של סבתא שלך"?
"מה אמרת?" שאלה.
"שסבתא שלי עושה אותם."
רק לפני שלוש שעות היא סיכנה את החיים שלה על אופנוע שמטורף בלי קסדה נהג בו וצעק נגד הרוח:
"בת זונה, אני שונא אותך, אנחנו הולכים למות פה.
אנחנו הולכים למות, בת זונה".
את המטורף הזה היא אהבה פעם, ופעם אפילו כמעט הצילה מדלקת ריאות;
היא חיממה לו את הגוף במייבש שיער כדי להקל על ההתכווצויות, חישבה את זמני התרופות.
על האופנוע הרוח החמה בולעת את המילים והן נחבטות לה בפנים כמו ברד, היא מתפללת אָוֶוה מָרִיה, הקווים של הכביש נורים לצד הגלגלים בקו כמעט רצוף, משאית גרר מצפצפת.
יותר לאט, היא אומרת ותופסת בכוח בחגורה שלו.
מגעיל אותה לגעת בו, היא לא מכירה אותו, לא זוכרת אותו, והוא:
"סתמי, בת זונה, סתמי.
למה באת?
להרוס לי את החיים?" הוא היה ג'נטלמן – נתן לה את הקסדה שלו, כמעט הכריח אותה לעלות לאופנוע עם התרמיל על הגב והתיק בין הרגליים, עד שהוריד אותה בתחנת מיניבוסים על הכביש.
והכול בשביל מה?
כדי לפחד מילד בן שבע עם שמיכה ביד?
"בוא," היא אומרת, "תראה לי."
הילד מתקרב;
הוא אומר שיש עוד צבעים.
"היא יפה מאוד.
תראה לי את השאר."
הוא פורש אותן בזו אחר זו.
הוא עושה את זה בהתלהבות, כאילו הוא לא יודע מה ימצא בפנים, כאילו כל שמיכה היא ספינת משוטים עתיקה שעוד רגע יגיח ממנה משהו פלאי.
"פרפר, פרחים", הוא אומר בשקט.
"יש גם פנדה."
החיוך שלו הוא הכי יפה שראתה אי פעם, העיניים שחורות מאוד.
היא שואלת אותו אם הוא לא הולך לקרנבל הלילה.
הוא אומר שלא, שהוא אף פעם לא היה בתהלוכה.
הוא מספר לה על האחים שלו שמחכים לו בכיכר;
הוא רוצה לדעת מתי היא חוזרת לבואנוס איירס וכמה שעות נסיעה זה.
מרחוק נשמעים תופים של ארץ אחרת.
בסוף היא אומרת:
"תן לי את זו עם הפרחים."
"זה לנסיעה, אתה יודע?"
הוא מהנהן:
"ככה יהיה לך חם בדרך."
היא משלמת לו ואין סיכוי בעולם שהיה עולה בדעתה להתמקח על המחיר.
היא בדיוק החליטה שתקנה כל מה שיציעו לה מאותו רגע ועד שתעלה על האוטובוס חזרה מחר אחרי הצהריים.
ממילא כבר לא נשאר לה כלום:
לא מחשב ולא חסכונות ולא הרבה דברים אחרים שנשברו בזה אחר זה בשנים האחרונות.
והיא רוצה שיהיה לה עוד פחות.
היא רוצה לרדת לשורש העניין הזה.
היא תבזבז את כל מה שנשאר לה – כולל ארוחת הצהריים והכסף למגבת – על מתנות.
מתנות, היא חושבת, ואז היא נזכרת במגפיים.
לא שמיכת הפרחים מעניינת אותה, אלא החיוך של הילד, החיבה שהייתה בעיניו כשהביט בה.
"תודה", היא אומרת, ונדמה שהוא מבין משהו, כי הוא מקדיש לה עוד רגע ומניח לה לעזור לו לקפל את השמיכות, כל אחד מהם תופס בקצה והם נפגשים באמצע כמו בריקוד המטפחות.
הכלות כבר הלכו, היא לא ראתה אותן נכנסות למכונית וגם לא שמעה את הפחיות על אבני המרצפת.
הירח עלה וכבר אי אפשר לראות את הכוכבים בגלל האור.
עוד דברים נערמו בינתיים על השולחן:
תמונה של הבתולה של הנסים, כפית מעץ חרוב, שקית סוכריות, קקטוס מגפרורים, בּוֹמבִּיָיה מכסף אלפקה.
הבר תכף נסגר:
הכיסאות ההפוכים על השולחנות הריקים דומים לפרחי מדבר.
היא קוראת למלצר ומבקשת חשבון.
כשהוא בא לגבות את התשלום, הוא אומר שזה לילה יפה.
"לילה יפה, לא?"
"כן, יפהפה."
לפני שהיא חוזרת למלון היא מתיישבת על ספסל בכיכר.
על אותו ספסל שתי חברות מדברות על חברה שלישית שזה הרגע שלחה להן הודעת טקסט.
היא לא רוצה להסתכל עליהן בגלוי אבל רואה שהן צעירות מאוד.
עוד מעט הן יהיו כלות סגולות בעצמן, ואולי אפילו ישכרו יחד את הצלם.
"זאת אשמתה," אחת מהן אומרת.
"הוא מזמז אותה בטירוף והיא נתנה לו.
עכשיו שלא תבכה."
"בכל זאת, מה אכפת לה?" משיבה השנייה.
"ממילא היא לא הולכת לראות אותו יותר."
לרגע של הזיה, רגע של משחק וידיאו, שקלה מלנה את האפשרות שהבחור הוא איוואן.
היא הביטה ברגליים השזופות של אחת הנערות, הצעירה ביותר, זאת שלבשה את חצאית המיני, ותהתה אם איוואן היה מסוגל לשכב איתה.
אחר כך תהתה אם היא הייתה מסוגלת.
אישה שמכרה גרביים בעבודת יד קטעה את מחשבותיה.
הן בקושי החליפו מילה, אבל היא קנתה ממנה זוג גרביים עבות, מצמר לָאמה.
היא חזרה לאכסניה ברגל.
זה היה יום שבת וכמעט כולם כבר יצאו, חוץ משתי בחורות שהתאפרו מול מראה עם אור פנימי שהשעינו על אחת המיטות.
שתיהן פשפשו באותו תיק איפור מלא תמרוקים שבורים.
היא ידעה שהם שבורים גם בלי להסתכל בפנים, רק מלראות את הפלסטיק המלוכלך מצללית אפורה ומנצנצים.
היא יכלה להריח מהמיטה שלה את הצללית המרוסקת, את השפתון מתוצרת מייבלין ואת הבושם.
אותו הריח בדיוק יש לתיק האיפור של אמא שלה.
היא לא טרחה לנעול את המחשב שלה, הוא ממילא היה שבור;
על התרמיל היה סימן של הנעל של איוואן ושני כתמים של עשב.
היא הייתה מלוכלכת והרגישה מלוכלכת, אבל לא היו לה שני פסו למקלחת וממילא היא לא רצתה להרטיב את התחבושת.
אחרי שקנתה את הגרביים, נתנה את המטבעות האחרונים לנער ששמר על מכוניות, והוא לקח גם את שקית הסוכריות.
נשאר לה רק פסו ועשרים לאוטובוס מרָטִירוֹ לבית שלה, אבל הייתה לה תחושה מוזרה שרק עכשיו היא יכולה להתחיל לצבור דברים.
פקידת הקבלה דפקה בדלת והזמינה אותה לראות סרט אימה בלובי.
היא הודתה לה וסירבה.
הנפילה (זה מה שאמרה כששאלו אותה) וההמתנה בבית החולים עייפו אותה.
לפני שהלכה לישון בדקה בכל זאת את המייל שלה במחשב שבמסדרון.
חמש הודעות חדשות.
כולן מאיוואן.
הראשונה התקבלה ב-00:37.
היה לה לילה רע;
היא לא יכלה לישון על צד ימין כהרגלה.
בכל פעם שהסתובבה מתוך שינה זינקה בכאב.
היא התכוונה לישון עד מאוחר, אבל בשבע כבר התחילו האורחים האחרים להתעורר:
דלתות נטרקו, שיחות, אריזת תיקים.
בתשע היא קמה לאכול ארוחת בוקר.
הדבר האחרון שרצתה היה לראות את הפרצופים של קבוצת תרמילאים בני עשרה שלא ישנו כל הלילה, עיניהם אדומות ממסיבות ומאלכוהול, ואת פניהם חיוורות מעייפות שנובעת משמחה.
היא הרגישה זקנה מהם במאה שנה, והייתה הולכת לאכול ארוחת בוקר במקום אחר, אבל נשארו לה רק פסו ועשרים.
קפה בחלב ושני קרואסונים עם חמאה וריבה.
היא אוכלת והמבט שלה תועה בחצר, שבה יש שולחן כדורגל וכמה חבלים לתליית כביסה.
היא לא שמה עדשות מגע, אלא את המשקפיים הישנים שלה, שהתעקמו מרוב פעמים שהתיישבה עליהם.
היא אספה את השיער איכשהו וחבשה לעצמה את הזרוע כשהתעוררה, בלי להסתכל במראה אפילו;
היא גם לא רחצה פנים ויש לה ריח של זיעה.
היא בטח לא נראית משהו, אבל למרות זאת, היא שמה לב, מישהו מסתכל עליה.
בשולחן ממול, באלכסון אליה, בחור שלובש מכנסי ברמודה ירוקים ונראה כמו חייל אמריקאי בוחן אותה.
בוחן אותה, כן, כי "מסתכל" היא לא המילה המתאימה.
"מה קרה לך ביד?" הוא שואל אותה, רציני, פניו נקיים לחלוטין, שיער מושלם עם ג'ל, עיניים חודרות.
אם הוא רקד עד שש בבוקר, לא רואים.
הוא נראה רענן כטל, ערני לחלוטין.
למה הוא לא עוזב אותה במנוחה?
היא שונאת לדבר בארוחת הבוקר.
"טמטום," היא אומרת.
הוא מחכה רגע, לוגם עוד לגימה מהקפה, מביט בה.
"העברתי את היד דרך זכוכית.
לא בכוונה."
מה שבאמת רצתה היה לפתוח את החלון בסלון, זה שממש מעל שולחן הכתיבה של איוואן, ולהעיף הכול, עפרונות, מחשב, כוסות.
מה שבאמת רצתה היה להפוך לאיוואן, לשבור סוף סוף, להישבר:
לוותר על כל טענה לשפיות.
אבל היא טעתה בחישוב והיד שלה עברה דרך הזכוכית בלי מאמץ, כאילו שקעה במים.
"אפילו לא הרגשתי," סיפרה לבחור הזר.
הוא לא מפקפק;
יש משהו כל כך החלטי וארצי בביטחון שלו, בצורה שהוא מבטא את המילים, כאילו הוא מחלק פקודות ולא שואל שאלות.
"כל כך כעסת?"
היא מחייכת, גם בלי כוונה, והחיוך הלא צפוי, העגום הזה, הוא כמו חוט שמושך אותה בלשונה וגורם לה לספר, בפעם הראשונה, את האמת.
את המילים המדויקות היא לא זוכרת.
רק את הבעת הפנים של הגבר הזר בעל הזרועות החזקות, החטוב, הצעיר ממנה, ואת הגבות שלו שהתרוממו.
חתיכת וידוי לשמוע בתשע בבוקר באכסניית תרמילאים.
והיא חושבת, מאמינה, שאפילו סיפרה לו את מה שאיוואן אמר לה פעם:
"אף פעם לא הכיתי אותך באגרוף.
סתם כל דבר משאיר אצלך סימן."
הם ממשיכים לשוחח עוד קצת.
הוא צריך ללכת, בעוד שעתיים הוא יוצא להוּמָאהוּאָקָה, אבל היא מבקשת ממנו שיחכה, היא רוצה להראות לו את המתנות שקנתה אתמול בלילה.
היא חוזרת לחדר שלה ומנצלת את ההזדמנות לשים עדשות מגע ולפזר את השיער.
פתאום היא רואה תמונה:
היא רואה את הזר נכנס לחדר ודוחק אותה לקיר.
הוא תופס לה את פרק היד הבריא אבל לא מצמיד את גופו לגופה.
הוא הולך ללקק לה את היד, את הקפל הגמיש בין האצבעות;
לשונו רחבה כמו רכיכה או כפית חמימה.
המחשבה מפחידה אותה.
היא מוציאה את השקית מהתרמיל שלה במהירות, חוזרת ללובי ופורקת את המתנות על השולחן.
"קנית את כל זה?" הוא שואל.
הם צוחקים.
היא מסתכלת על הידיים שלו כשהוא בוחן את הגרביים מצמר הלָאמה.
אז זה בגללי?
מותר להשתוקק לכאב הזה?
"אני נותנת לך את הגרביים במתנה," היא אומרת פתאום.
"כדי שתזכור אותי על ההר."
הוא הולך לחדר שלו וחוזר עם תרמיל ענק על הגב, כמעט בגובה שלו.
היא לא מרגישה כלום כשהוא מחבק אותה סוף סוף, בגולמניות, מעל לרצועות ולמימיות המשתלשלות.
היא מנופפת לו לשלום עד שחתיכת התרמיל האחרונה נעלמת מעבר לדלת.
הלובי מתרוקן בהדרגה, אבל היא מחכה עד שהיא נשארת לבדה ורק אז מתיישבת מול המחשב ובודקת את המייל.
הודעה חדשה.
מאיוואן.
את לא מבינה שהשנאה הזו היא המדד לאהבה שלי?
התקבלה ב-4:23 לפנות בוקר.
היא סוגרת מיד את המייל אבל לא קמה מהכיסא.
השקית עם המתנות, פחות הגרביים, נשארה על שולחן ארוחת הבוקר.
עוד לא צהריים, אבל השמש כבר חודרת בעוז לחצר הפנימית המלבנית והקירות הלבנים מזדהרים.
כשהיא מביטה לשם היא רואה משהו יורד מהשמיים.
איטי, לבן, קל.
מה זה?
היא יוצאת לחצר ושם, בין חבלים בלי כביסה, היא מביטה למעלה, לשמיים הבורקים, החפים מענן.
גשם של אבק, גשם יבש.
היא מטאטאת את הרצפה בכף הרגל והנעל משאירה סימן ארוך.
"אפר," היא אומרת ומתחשק לה לספר את זה למישהו.
לאיוואן, לבחור שבדרכו להומאהואקה.
היא מביטה סביבה, מביטה בפליאה בחדרים הריקים.
ואז היא פורשת זרועות, מחכה, מניחה לגרגרים הלבנים להצטבר ברכות על כתפיה הערומות.
לא אפר, היא חושבת, לא אפר, שלג.
סבתא שלי לא אהבה את הגשם, ולפני הטיפות הראשונות, כשהשמיים התחילו להשחיר, היא היתה יוצאת לחצר האחורית מצוידת בבקבוקים וקוברת אותם עד החצי, עם הפיה באדמה.
אני הייתי יוצאת אחריה ושואלת אותה, "למה את לא אוהבת גשם סבתא, למה?" אבל היא, כאילו כלום, היתה מתחמקת ממני, אוחזת את חפירה קטן בידה, ומקמטת את האף כדי להריח את הלחות באוויר.
אם אכן ירד גשם, יהיה זה מבול או טפטוף, היתה מגיפה דלתות וחלונות ומגבירה את הטלוויזיה עד ששאון הטיפות והרוח לא נשמע עוד – גג ביתה היה עשוי פח.
ואם ירד גשם בזמן תוכנית הטלוויזיה האהובה עליה, "קומבט", לא היה אפשר להוציא ממנה מילה, כי היא היתה מאוהבת לגמרי בוויק מורו.
אני אהבתי מאוד את הגשם, כי הוא ריכך את האדמה היבשה ושיחרר את התשוקה שלי לחפירות.
אילו בורות שאני חפרתי!
השתמשתי באת של סבתא, את קטן מאוד, כמו אלה שילדים משחקים בהם בחוף, אבל עשוי ממתכת ומעץ, לא מפלסטיק.
באדמה שבחצר האחורית היו חתיכות של בקבוקי זכוכית ירוקים ששוליהן כבר היו חלקים ולא גרמו להיחתך;
אבנים שטוחות שנראו כמו חלוקי נחל או חתיכות קטנות של סלעי חוף, איך הם הגיעו לחצר האחורית של ביתי?
מישהו בטח קבר אותן שם.
פעם מצאתי אבן סגלגלה, בגודל ובצבע של מקק, אבל בלי רגליים ובלי מחושים.
צד אחד היה חלק ובצד השני היו חריצים שהסגירו תווי פנים מחייכים.
הראיתי את זה לאבא בהתלהבות, הייתי בטוחה שמצאתי שריד כלשהו, אבל הוא אמר לי שהחריצים יוצרים צורה של פרצוף במקרה.
אבא שלי אף פעם לא התלהב.
מצאתי גם קוביות משחק שחורות עם נקודות לבנות שדהו כמעט לגמרי.
מצאתי שאריות של זגוגיות ממורקות בצבע ירוק-תפוח וטורקיז.
סבתא שלי נזכרה שהן היו פעם חלק מדלת ישנה.
נהגתי גם לשחק עם תולעים ולחתוך אותן לחתיכות קטנות.
לא אהבתי לראות את הגוף החצוי מתפתל לו מעט ולבסוף ממשיך הלאה.
חשבתי שאם אקצוץ את התולעת כמו בצל, טבעות-טבעות, ואקפיד שלא יהיה מגע בין החלקים, היא לא תוכל להתאושש.
מעולם לא אהבתי יצורים זוחלים.
מצאתי את העצמות אחרי סופה שהפכה את חלקת האדמה בחצר האחורית לשלולית בוץ.
שמתי אותן בדלי ששימש לי להעברת האוצרות לכיור של החצר, ושם שטפתי אותן.
הראיתי אותן לאבא.
הוא אמר שאלה עצמות של עוף, או אולי של סטייק, או של חיית מחמד שקרוב לוודאי מתה מזמן וקברו אותה שם.
כלב או חתול.
הוא התעקש שמדובר בעופות, כי כשהיה קטן לסבתא היה לול בחצר האחורית.
ההסבר נשמע סביר עד שסבתא גילתה את העצמות והתחילה למשוך בשערות ולצעוק "המלאכית הקטנה, המלאכית הקטנה." אבל נוכח מבטו של אבא המהומה לא נמשכה זמן רב:
הוא סבל את "האמונות התפלות" (כך הוא קרא לזה) של סבתא, כל עוד היא לא הגזימה.
היא זיהתה את המבט הנוזף שלו ונרגעה בעל כורחה.
היא ביקשה ממני את העצמות, ונתתי לה אותן.
אחר כך ביקשה ממני שאלך לחדר ואשכב לישון.
התרגזתי קצת, כי לא הבנתי למה מענישים אותי.
אבל מאוחר יותר באותו לילה היא קראה לי וסיפרה לי הכול.
זו היתה האחות העשירית או האחת-עשרה, סבתא שלי לא היתה בטוחה, באותה תקופה לא התייחסו כל כך לילדים.
היא מתה כמה חודשים אחרי שנולדה, בין התקפי חום ושלשולים.
מכיוון שהיתה מלאכית קטנה, אַנחֶליטַה, הניחו אותה על שולחן מלא פרחים, עטופה בבד ורוד, על כרית.
הכינו לה כנפיים קטנות מקרטון כדי שתעלה מהר יותר השמימה, ולא מילאו לה את הפה בעלי כותרת אדומים כי אמא שלה, סבתא-רבה שלי, נחרדה משום שהם נראו לה כמו דם.
הם רקדו ושרו כל הלילה, ואפילו נאלצו לסלק דוד שיכור ולאושש את סבתא-רבה, שהתעלפה מהבכי ומהחום.
אישה אינדיאנית נשאה תפילות ובתמורה ביקשה רק כמה אֶמפַּנאדַס .
"כל זה קרה פה, סבתא?"
"לא, בסלבינו, בסנטיאגו.
היה כל כך חם!"
"אז אלה לא העצמות של התינוקת, אם היא מתה שם."
"דווקא כן.
הבאתי אותן איתי כשעברנו לפה.
לא רציתי להשאיר אותה שם, כי היא בכתה כל לילה, מסכנה.
אם היא בכתה כשאנחנו היינו בבית, קרובים אליה, תארי לך כמה היתה בוכה לבד, אחרי שנטשנו אותה.
אז הבאתי אותה איתי.
נשארו ממנה רק כמה עצמות, הכנסתי אותה לשקית וקברתי אותה פה בחצר האחורית.
הרי רק אני שמעתי אותה בוכה.
וגם הסבא-רבה שלך, אבל הוא העמיד פנים שלא שמע."
"ופה התינוקת בוכה?"
"רק כשיורד גשם."
אחרי זה שאלתי את אבא שלי אם הסיפור על המלאכית הקטנה נכון, והוא אמר שסבתא זקנה ולפעמים מדברת שטויות.
הוא לא נראה משוכנע כל כך בדבריו, או שהשיחה עוררה בו אי-נוחות.
אחר כך סבתא מתה, הבית נמכר, אני עברתי לגור לבד, בלי בעל ובלי ילדים, אבא שלי שכר דירה בשכונת בָּלוָונֶרָה והמלאכית הקטנה נמחתה מזיכרוני.
עד שהופיעה ליד המיטה בדירה שלי, בוכה, כעבור עשר שנים, בליל סערה.
המלאכית הקטנה לא נראית כמו רוח רפאים.
היא לא מרחפת, היא לא חיוורת, ואין לה שמלה לבנה.
היא רקובה למחצה ולא מדברת.
בפעם הראשונה שהופיעה חשבתי שאני חולמת וניסיתי להתעורר מהסיוט;
כשלא הצלחתי והתחלתי להבין שהיא אמיתית, צעקתי ובכיתי והתחבאתי מתחת לסדינים.
עצמתי חזק את העיניים וסתמתי את האוזניים כדי לא לשמוע אותה, כי אז עוד לא ידעתי שהיא אילמת.
אבל כשיצאתי מתחת לסדינים, כעבור כמה שעות, המלאכית הקטנה עדיין היתה שם, ושרידים של שמיכה ישנה מכסים את כתפיה כמו פונצ'ו.
היא הצביעה החוצה, לעבר החלון, לעבר הרחוב, ואז שמתי לב שכבר בוקר.
מוזר לראות מת באור יום.
שאלתי אותה מה היא רוצה אבל היא בתגובה המשיכה להצביע, כמו בסרט אימה.
קמתי ורצתי למטבח, לחפש את הכפפות שהשתמשתי בהן לשטוף כלים.
המלאכית הקטנה באה בעקבותיי.
סימן ראשון לאופייה התובעני.
אבל לא נרתעתי.
לבשתי את הכפפות, לפתי את גרונה ולחצתי.
אין היגיון רב בניסיון לחנוק מת, אבל אי אפשר להיות נואש ורציונלי בעת ובעונה אחת.
היא אפילו לא השתעלה, ובמקום זה דבקו לאצבעותיי שאריות בשר רקוב, וקנה הנשימה שלה נותר חשוף.
עד אותו רגע לא ידעתי שמדובר באנחליטה, האחות של סבתא שלי.
המשכתי לעצום עיניים חזק בתקווה שתעלם או שאתעורר.
כשזה לא עבד הלכתי מסביבה וראיתי, בגבה, את השרידים המצהיבים של מה שהיום אני יודעת שהיו האריג הוורוד, שתי כנפיים קטנות מקרטון ונוצות של תרנגולת דבוקות אליהן.
הן היו אמורות להיעלם אחרי כל השנים האלה, חשבתי, ואחר כך צחקתי צחוק היסטרי ואמרתי לעצמי שיש תינוקת מתה במטבח שלי, שהיא אחות של סבתא שלי, והיא יודעת ללכת, אם כי לפי גודלה היא בטח לא חיה יותר משלושה חודשים.
הייתי חייבת להפסיק לחשוב במונחים של אפשרי ובלתי אפשרי.
שאלתי אותה אם היא אנחליטה, אחות של סבתא שלי.
מכיוון שלא הספיקו לרשום אותה על פי חוק (אלה היו זמנים אחרים) קראו לה תמיד בשם הכללי הזה;
כך גיליתי שהיא לא מדברת, אבל כן עונה בניד ראש.
אז סבתא סיפרה את האמת, חשבתי, העצמות שהוצאתי מהאדמה כשהייתי קטנה לא היו עצמות עוף, אלא העצמות של אחותה.
מה רצתה אנחליטה?
זה היה בגדר תעלומה, כי חוץ מלהניד את ראשה בשלילה או בחיוב לא עשתה דבר.
אבל רצון דוחק כלשהו היה לה, משום שלא רק שהמשיכה להצביע, היא גם לא הניחה לי לנפשי.
היא הופיעה בכל פינה בבית.
היא חיכתה לי מאחורי וילון המקלחת כשהתרחצתי;
התיישבה על הבידה כשעשיתי פיפי או קקי;
עמדה ליד המקרר כששטפתי כלים והתיישבה ליד הכיסא כשעבדתי על המחשב.
בשבוע הראשון המשכתי לחיות כרגיל.
חשבתי שאולי מדובר בהתקף חרדה מלווה בהזיות ושזה יעבור.
ביקשתי כמה ימי מחלה בעבודה ולקחתי כדורי שינה.
המלאכית הקטנה עדיין היתה שם, ליד המיטה, מחכה שאתעורר.
ביקרו אותי חברים אחדים.
בהתחלה לא רציתי לענות להודעות או לפתוח להם את הדלת, אבל לבסוף, כדי לא להדאיג אותם עוד יותר, הסכמתי לקבל אותם וטענתי שאני סובלת מתשישות נפשית.
הם הבינו.
את עובדת כמו חמור, הם אמרו.
אף אחד מהם לא ראה את המלאכית הקטנה.
בפעם הראשונה שביקרה אותי חברתי מרינה, הכנסתי את המלאכית הקטנה לארון, אבל למורת רוחי ולאימתי, היא הצליחה לצאת משם ולהתיישב על מסעד הכורסה, בפרצוף הירוק-אפור הרקוב שלה.
מרינה לא הבחינה בה.
זמן קצר אחר כך הוצאתי את המלאכית הקטנה לרחוב.
כלום.
חוץ מאדון אחד שזרק לעברה מבט חטוף, ואחר כך הסתובב והביט בה שוב.
הוא החוויר כסיד, לחץ הדם שלו בטח צנח;
או גברת אחת שפשוט פתחה בריצה וקו 45 כמעט דרס אותה, ברחוב צַ'קַבּוּקוֹ.
תיארתי לעצמי שיהיו אנשים שיראו אותה, לא רבים, מן הסתם.
כדי למנוע מהם הפתעה לא נעימה, כשיצאנו יחד – או יותר נכון, כשהיא יצאה בעקבותיי בלי שאוכל לעשות דבר בנידון – לקחתי איתי מין תרמיל שאוכל לסחוב אותה על הגב בו (זה נורא לראות אותה הולכת, היא כל כך קטנה, זה נוגד את הטבע).
בנוסף קניתי לה תחבושת שמכסה את כל הפנים, כמו אלה ששמים על כוויות.
עכשיו כשאנשים רואים אותה הם חשים גועל אמנם, אבל גם אהדה ורחמים.
הם רואים תינוקת חולה מאוד או פצועה מאוד, אבל לא תינוקת מתה.
אם אבא שלי היה רואה אותי עכשיו, חשבתי.
הוא תמיד התלונן שימות חשוך נכדים (והוא אכן מת חשוך נכדים, אכזבתי אותו בעניין הזה, ובהרבה עניינים אחרים).
קניתי לה צעצועים, בובות וקוביות לשחק בהם ומוצצים להכניס לפה, אבל שום דבר לא מצא חן בעיניה, והאצבע המבורכת המשיכה להצביע דרומה – בזה הבחנתי, תמיד דרומה – בוקר, צהריים, ערב ולילה.
אני דיברתי אליה ושאלתי אותה שאלות, אבל היא לא היטיבה לתקשר.
עד שיום אחד היא הופיעה עם תמונה של בית ילדותי, הבית שבו מצאתי את עצמותיה בחצר האחורית.
היא הוציאה אותה מהמגירה שאני שומרת בה את התמונות.
איזה גועל, היא הכתימה את יתר התמונות בעור הרקוב המתקלף שלה, כולו לח ודביק.
עכשיו היא הצביעה על הבית בעקשנות.
את רוצה ללכת לשם?
שאלתי אותה, והיא אמרה לי שכן.
הסברתי לה שהבית כבר לא שלנו, שמכרנו אותו, אבל היא רק הנהנה שוב.
הכנסתי אותה לתרמיל, חבושה במסכה, ולקחנו קו 15 לכיוון אָביינֶדָה.
בזמן הנסיעה היא לא מסתכלת מהחלון, גם לא על האנשים שמסביבה.
היא גם לא משחקת, נוף וצעצועים חשובים לה כקליפת השום.
הושבתי אותה על הברכיים כדי שיהיה לה נוח, אם כי אני לא יודעת אם בכלל יכול להיות לה לא נוח, או אם יש לזה משמעות כלשהי בשבילה;
אני אפילו לא יודעת מה היא מרגישה.
אני יודעת רק שהיא לא רעה, שבהתחלה פחדתי ממנה אבל עכשיו אני כבר לא מפחדת.
הגענו לביתי לשעבר לקראת ארבע אחר הצהריים.
בשדרת מיטרה, כמו תמיד בעונת הקיץ, עמדה באוויר צחנת הנחל, מעורבת בריח של דלק ופסולת.
חצינו את הכיכר בהליכה, אחר כך עברנו ליד מרפאת "איטואיס", שבה מתה סבתא שלי, ולבסוף עקפנו את האצטדיון של רָסינְ‎­ג קלוּבּ.
מעבר לאצטדיון, במרחק שני רחובות, עמד ביתי הישן.
אבל עכשיו כשאני עומדת בדלת, מה לעשות?
האם לבקש מהבעלים החדשים לתת לי להיכנס?
באיזו אמתלה?
לא חשבתי על זה מראש.
נשיאת התינוקת המתה איתי לכל מקום, השפיעה בוודאי על כושר השיפוט שלי.
אבל עד מהרה אנחליטה השתלטה על המצב.
לא היה צורך להיכנס פנימה.
יכולנו להציץ מעבר לחומה אל החצר, זה בסך הכול מה שהיא רצתה, לראות את החצר האחורית.
שתינו הסתכלנו, החזקתי אותה בזרועותיי.
החומה היתה נמוכה למדי, בטח נבנתה ברשלנות.
שם, במקום חלקת האדמה שהיתה קודם, היתה כעת בריכת שחייה משוקעת מפלסטיק בצבע כחול.
הם בטח הוציאו משם את כל האדמה כדי לחפור את הבור, וכתוצאה מכך העצמות של המלאכית הקטנה בוודאי נזרקו לאנשהו, הלכו לאיבוד בערבוביה.
ריחמתי עליה, מסכנה, ואמרתי לה שאני מצטערת מאוד, אבל אין לי יותר מה לעשות בנידון;
אפילו אמרתי לה שאני מצטערת שלא הוצאתי אותן שוב כשמכרו את הבית, כדי לקבור אותה במקום שקט כלשהו, או בקרבת המשפחה, אם זה היה רצונה.
הרי בקלות יכולתי לשים את העצמות בקופסה או באגרטל ולקחת אותן אלי הביתה!
נהגתי בה בחוסר התחשבות, ועל כך ביקשתי את סליחתה.
אנחליטה הנהנה.
הבנתי שהיא מקבלת את התנצלותי.
שאלתי אותה אם היא מרגישה יותר טוב עכשיו, אם היא תלך, תעזוב אותי לנפשי.
היא השיבה בשלילה.
טוב, עניתי, ומכיוון שהתשובה לא מצאה חן בעיני התחלתי ללכת מהר לכיוון התחנה של קו 15 ואילצתי אותה לקרטע בעקבותיי ברגליים יחפות, שמרוב שהיו רקובות, החלו להתקלף ולחשוף את עצמותיה הלבנות והקטנות.
*דימוי:Mira Nedyalkova
69752, זה מספר הטלפון שלו, והוא מקועקע שם, על יד שמאל שלו, כדי שלא ישכח אותו.
זה מה שאמר לי סבא שלי.
וזה מה שהאמנתי בתור ילד.
בשנות השבעים מספרי הטלפון בארצנו היו בני חמש ספרות.
אני קראתי לו אוֹיְיצֵה, כי הוא קרא לי אוֹיְיצֵה, שזה איזו שטות סנטימנטלית ביידיש.
אהבתי את המבטא הפולני שלו.
אהבתי לטבול בכוסית הוויסקי שלו את הזרת שלי (הפרט הגופני היחידי שירשתי ממנו:
צמד הזרתות שהולכות ומתעקלות מיום ליום).
אהבתי לבקש ממנו שיצייר לי ציורים, למרות שלמעשה ידע לצייר רק ציור אחד, במהירות מסחררת, זהה תמיד, של כובע מעוקם ומעוות.
אהבתי את צבע הסלק של הרוטב (חְרֵיין ביידיש) שיצק על קציצת הדג הלבנה שלו (גפילטע פיש ביידיש).
אהבתי ללוות אותו בטיולים שלו בשכונה, השכונה שבה התרסק באחד הערבים, באמצע מגרש נטוש ענק, מטוס מלא פרות.
אבל מעל לכול אהבתי את המספר ההוא.
את המספר שלו.
אבל לא עבר הרבה זמן עד שהבנתי את הבדיחה הטלפונית שלו, ואת החשיבות הפסיכולוגית של הבדיחה הזאת, ובסופו של דבר, למרות שאף אחד לא הודה בזה, את המקור ההיסטורי של המספר.
בימים ההם, כשטיילנו יחד או כשישב לצייר לי סדרת כובעים, התבוננתי בחמש הספרות האלה והמצאתי, בחדווה משונה, את הסצנה החשאית שבה זכה בהן.
סבי שוכב על גבו במיטת בית חולים, ומעליו יושב בפישוק קצין גרמני ענק (לבוש בגדי עור שחורים) צועק ספרה אחר ספרה אל אחות גרמנייה חיוורת (גם היא לבושה עור שחור), והיא מתחילה למסור לו, אחד אחד, את הברזלים המלובנים.
או סבא שלי יושב על שרפרף עץ מול חצי גורן של גרמנים בחלוקים לבנים וכפפות לבנות, ופנסים לבנים קשורים סביב ראשיהם כמו אצל כּוֹרים, ואז לפתע אחד הגרמנים מגמגם איזה מספר ונכנס ליצן על חד-אופן וכל האורות הלבנים מאירים אותו בלבן והוא כותב – בטוש גדול שהדיו הירוקה שלו לא נמחקת לעולם – את המספר הזה על היד של סבא שלי, וכל המדענים הגרמנים מוחאים כפיים.
או לחילופין סבא שלי עומד מול קופת קולנוע, מכניס את יד שמאל לפתח העגול בשמשה שדרכו מעבירים את השטרות, ואז, מהצד השני של האשנב, גרמנייה שמנה ושעירה מתחילה לסדר את חמש הספרות בחותמת עם תאריך מתחלף, מאלה שמשתמשים בהן בבנקים (אותן חותמות שהיו לאבי על שולחן העבודה שלו, שאהבתי כל כך לשחק בהן) ואחר כך, כאילו זה תאריך חשוב ביותר, היא מטביעה אותו בתנופה, לעד, על ידו של סבי.
כך השתעשעתי במספר שלו, בסתר, מהופנט על ידי חמש הספרות הירוקות והמסתוריות האלה שהיו מקועקעות אצלו, כך היה נדמה לי, באיזה מקום בנפש, ולא סתם על היד.
ירוקות ומסתוריות עד לאחרונה.
בשעת אחרי צהריים ישבנו על ספת העור הישנה שלו בצבע חמאה, ושתיתי לי ויסקי עם סבא שלי.
שמתי לב שהירוק כבר לא ירוק אלא אפור מדולל וחיוור, שהזכיר לי משהו שנרקב.
ה-7 כמעט התמזג בחמש.
את ה-6 וה-9 אי אפשר היה לזהות, הם הפכו לשני גושים נפוחים, מעוותים, מטושטשים.
ה-2 נפרד בכמה מילימטרים מכל הספרות האחרות, כאילו הוא מנסה לברוח.
הבטתי בפנים של סבי ופתאום קלטתי שבמשחק הילדות ההוא, בכל אחת מפנטזיות הילדות ההן, דמיינתי אותו כבר זקן, כבר סבא.
כאילו נולד סבא או כאילו הזדקן לעד ברגע שקיבל את המספר הזה שבחנתי כעת בקפדנות כזאת.
זה קרה באושוויץ.
בהתחלה לא הייתי בטוח ששמעתי.
הרמתי את המבט.
הוא כיסה את המספר בידו הימנית.
גשם קל גרגר על הרעפים.
זה, אמר ושפשף ברכות את ידו.
זה קרה באושוויץ, אמר.
עם המתאגרף, אמר בלי להסתכל עלי ובלי שום רגש ובמבטא שלא היה שלו.
רציתי לשאול אותו מה הרגיש כשאמר סוף סוף, אחרי ששים שנות שתיקה כמעט, משהו אמיתי על המקור של המספר הזה.
לשאול אותו למה הוא אומר את זה לי.
לשאול אותו אם יש משהו משחרר בפליטת המילים שאגר כל השנים.
לשאול אותו אם למילים שנאגרו במשך שנים יש את אותו הטעם כשהן מחליקות בחספוס על הלשון.
אבל המשכתי לשתוק והקשבתי לגשם, בקוצר רוח, בחשש לא ברור, אולי מהאכזריות הנשגבת של הרגע;
או אולי חשש שלא יגיד כלום מעבר לזה, או מכך שהסיפור האמיתי מאחורי חמש הספרות האלה יהיה סתמי יחסית לכל גרסאות הילדות שלי.
תמזוג לי עוד אצבע, אוֹייצֵה, אמר והושיט לי את הכוסית שלו.
מזגתי, בידיעה שאם סבתי תחזור פתאום מהקניות היא תנזוף בי.
מאז שהתחילו אצלו בעיות הלב סבא שלי שתה חמישים מ"ל ויסקי בצהריים ועוד חמישים מ"ל עם ארוחת הערב.
לא יותר.
חוץ מאירועים מיוחדים, כמובן – מסיבה או חתונה או משחק כדורגל או הופעה טלוויזיונית של הזמרת איסָבֵּל פַּנְטוֹחָה.
אבל חשבתי שהוא אוזר כוחות לסיפור שרצה לספר לי.
אחר כך חשבתי שאחרי ששתה מעבר למידה, במצבו הגופני הנוכחי, מה שהוא רוצה לספר לי עלול לטלטל אותו, אולי יותר מדי.
הוא שינה תנוחה על הספה הישנה ונהנה מהלגימה המתקתקה הראשונה ואני נזכרתי שפעם, בתור ילד, שמעתי אותו אומר לסבתא שלי שהיא כבר צריכה לקנות עוד רֶד לייבְּל, הוויסקי היחידי ששתה, אבל אני בדיוק גיליתי יותר משלושים בקבוקים במחסן.
חדשים לגמרי.
ואמרתי לו.
וסבא שלי ענה לי בחיוך מלא מסתורין ובחוכמה רוויה בכאב מסוג שלעולם לא אבין:
למקרה שתהיה מלחמה, אויצה.
הוא נראה מרוחק.
המבט שלו היה אטום, קבוע בחלון הגדול שדרכו יכולנו לראות את מטחי הגשם שהסתירו כמעט את כל המדרון הירוק, העצום, של שכונת אֶלְחין.
הוא לעס משהו, בלי הפסקה, איזה זרע או שטות כזאת או אחרת.
ואז ראיתי שמכנסי הגברדין שלו לא מכופתרים והחנות שלו חצי פתוחה.
הייתי במחנה הריכוז זקסנהְאוזן.
ליד ברלין.
מנובמבר שלושים ותשע.
והוא ליקק את השפתיים, לא מעט, כאילו הדבר שאמר כרגע אכיל.
הוא המשיך לכסות את המספר ביד ימין ולהחזיק ביד שמאל את כוסית הוויסקי הריקה.
לקחתי את הבקבוק ושאלתי אותו אם הוא רוצה שאמזוג לו עוד קצת, אבל הוא לא ענה לי ואולי לא שמע.
בזקסנהְאוזן, ליד ברלין, המשיך, היו שני בלוקים של יהודים, הרבה בלוקים של גרמנים, אולי חמישים בלוקים של גרמנים, הרבה אסירים גרמנים, גנבים גרמנים ורוצחים גרמנים וגרמנים שהתחתנו עם נשים יהודיות.
ראסֶנְשאנְדֵה, קראו להם בגרמנית.
חרפת הגזע.
שוב השתתק והיה נדמה לי שהדיבור שלו נע כמו גלים מתונים.
אולי משום שגם הזיכרון נע כמו מטוטלת.
אולי משום שאפשר לסבול את הכאב רק במנות קטנות.
רציתי לבקש ממנו שידבר איתי על לודז' ועל האחים שלו ועל ההורים שלו (היתה לו תמונה משפחתית, אחת ויחידה, שהשיג כעבור שנים רבות מאיזה דוד שהיגר לפני שפרצה המלחמה, והוא תלה אותה ליד המיטה שלו והיא לא עוררה אצלי שום רגש, כאילו הפנים החיוורות האלה לא שייכות לאנשים אמיתיים אלא לדמויות אפורות ואלמוניות שנתלשו מאיזה ספר היסטוריה);
רציתי לבקש ממנו שידבר על כל מה שקרה לו לפני שלושים ותשע, לפני זקסנהְאוזן.
הגשם נרגע קצת ועננה לבנה וכבדה התחילה לטפס מתחתית המדרון.
אני הייתי השְטוּבֶנְדינְסְט של הבלוק שלנו.
האחראי על הבלוק.
שלוש-מאות גברים.
מאתיים ושמונים גברים.
שלוש-מאות ועשרה גברים.
יום אחד יותר, יום אחד פחות.
אתה מבין, אוייצה, ולא בשאלה, ואני חשבתי שהוא מוודא שאני שם, איתו, כדי שלא יישאר לבד עם המלים.
הוא אמר, והביא איזה אוכל בלתי-נראה אל שפתיו:
אני הייתי אחראי להשיג להם קפה בבקרים, ואחר כך, בערבים, את מרק תפוחי-האדמה ואת חתיכת הלחם.
הוא אמר, ונופף באוויר בידו:
אני הייתי אחראי על הניקיון:
לטאטא, לנקות את הדרגשים.
הוא אמר, והמשיך לנופף באוויר בידו:
אני הייתי אחראי להוציא את הגופות של הגברים שהתעוררו מתים.
הוא אמר, כאילו הוא מרים כוסית:
אבל הייתי אחראי גם על קבלת היהודים החדשים שהגיעו לבלוק שלי, כשצעקו בגרמנית יוּדֶן אָיינְטְרֵפֶן, יודן איינטרפן, ואני יצאתי לקבל אותם, וגיליתי שכמעט כל היהודים שהגיעו לבלוק שלי החביאו אצלם משהו יקר ערך.
שרשרת קטנה או שעון או טבעת או יהלום.
משהו.
שמור טוב.
מוסתר טוב איפשהו.
לפעמים הם אפילו בלעו אותו, ואז אחרי כמה ימים זה יצא כשהם חירבנו.
הוא הושיט לי את הכוסית שלו ואני מזגתי לו עוד קצת ויסקי.
זאת היתה הפעם הראשונה ששמעתי את סבא שלי אומר לחרבן, וברגע ההוא, בהקשר ההוא, המלה נראתה לי יפהפייה.
ניצלתי את השתיקה הקצרה.
למה דווקא אתה, אוייצה?
הוא כיווץ את הגבות ועצם קצת את העיניים והסתכל עלי כאילו אנחנו מדברים פתאום שפות שונות.
למה מינו אותך להיות האחראי?
ובפנים הזקנות שלו, ביד הזקנה שלו שהפסיקה ללוות את המילים וכיסתה שוב עכשיו את המספר, הבנתי את כל ההשלכות של השאלה הזאת.
הבנתי את השאלה שמוסווית בשאלה הזאת:
מה היית צריך לעשות כדי שימנו אותך לאחראי?
הבנתי את השאלה שלא שואלים אף פעם:
מה היית צריך לעשות כדי לשרוד?
הוא חייך ומשך בכתפיים.
יום אחד, הלאגְרְלָייטֶר שלנו, המנהל שלנו, פשוט הודיע לי שאני אהיה האחראי, וזהו.
כאילו אפשר לומר את מה שאין לומר.
אבל הרבה לפני זה, המשיך אחרי עוד לגימה, בשלושים ותשע, כשרק הגעתי לזקסנהְאוזן ליד ברלין, הלאגרלייטר שלנו גילה אותי בוקר אחד מתחבא מתחת לדרגש.
לא רציתי ללכת לעבוד, אתה מבין, וחשבתי שאוכל להתחבא כל היום מתחת לדרגש.
אני לא יודע איך הלאגרלייטר מצא אותי מתחבא שם, הוא סחב אותי החוצה והתחיל להכות אותי כאן, בעצם הזנב, במוט עץ או אולי ברזל.
אני לא יודע כמה פעמים.
עד שאיבדתי את ההכרה.
עשרה או שנים-עשר ימים שכבתי, לא יכולתי ללכת.
מאותו רגע הלאגרלייטר שינה את היחס שלו אלי.
הוא אמר לי בוקר טוב ולילה טוב.
הוא אמר לי שמוצא חן בעיניו איך אני מקפיד על ניקיון הדרגש שלי.
ויום אחד הוא אמר לי שאני אהיה השְטוּבֶּנְדינְסְט, האחראי על הניקיון בבלוק שלי.
פשוט ככה.
והוא שקע בהרהורים, ראשו מתנועע מצד אל צד.
אני לא זוכר את השם שלו, וגם לא את הפנים שלו, אמר, לעס משהו כמה פעמים וירק אותו, וכאילו זה פוטר אותו, כאילו זה מספיק, הוסיף:
היו לו ידיים יפות מאוד.
לא יתכן.
סבא שלי הקפיד תמיד שהידיים שלו יהיו מטופחות.
כל שבוע, כשישבו מול הטלוויזיה שקולה גבר והלך, היתה סבתא שלי קוצצת ומשייפת לו אותן, תולשת את העור מסביב בפינצטה קטנה, ואחר כך, בזמן שטיפלה ביד השנייה, היתה משרה אותן בגיגית קטנה מלאה בנוזל צמיג ושקוף עם ריח לכה.
כשגמרה עם שתי הידיים היתה לוקחת קופסה כחולה של ניוואה ומורחת את המשחה הלבנה על האצבעות שלו, מעסה כל אצבע לאט, ברוֹך, עד שנספגה לגמרי בשתי הידיים וסבי החזיר למקומה את הטבעת עם האבן השחורה שענד על זרת ימין, כבר ששים שנה כמעט, לאות אבל.
כל היהודים נתנו לי בכניסה את הדברים האלה שהם הביאו בסתר לזקסנהְאוזן ליד ברלין.
אתה מבין.
כי אני הייתי האחראי.
ואני קיבלתי מהם את הדברים האלה והייתי סוחר בהם, גם זה בסתר, עם הטבחים הפולנים, והשגתי ליהודים שהגיעו משהו יקר עוד יותר.
הייתי מחליף שעון בעוד חתיכת לחם.
שרשרת זהב בעוד קצת קפה.
יהלום במצקת האחרונה של סיר המרק, המצקת הכי מבוקשת בסיר המרק, שתמיד שקעו בה שניים-שלושה תפוחי האדמה, היחידים בתבשיל.
הרחש על הרעפים התחדש ואני התחלתי לחשוב על תפוחי-האדמה התפלים והמתפוררים האלה, שניים-שלושה תפוחי-אדמה, שבתוך עולם סגור בגדרות תיל היו יקרים הרבה יותר גם מהיהלום הכי נוצץ ומפואר.
יום אחד החלטתי לתת ללאגרלייטר מטבע זהב של עשרים דולר.
שלפתי את הסיגריות שלי והתחלתי לשחק באחת מהן.
הייתי יכול לומר שלא הדלקתי אותה מרוב חמלה, מרוב יראת-הכבוד למטבע הזהב שמיד דמיינתי אותה שחורה וחלודה.
אבל עדיף שלא אומר את זה.
החלטתי לתת ללאגרלייטר מטבע זהב של עשרים דולר.
אולי האמנתי שכבר רכשתי את אמונו של הלאגרייטר ואולי רציתי לצאת בסדר עם הלאגרלייטר.
יום אחד הגיע בקבוצת היהודים החדשה איזה אוקראיני, ונתן לי מטבע זהב של עשרים דולר שהחביא מתחת ללשון.
ימים שלמים עם מטבע זהב של עשרים דולר מתחת ללשון, והאוקראיני נתן לי אותה, ואני חיכיתי שכולם ייצאו מהבלוק וילכו לעבוד בשדה ואז מצאתי את הלאגרלייטר ונתתי לו אותה.
הלאגרלייטר לא אמר לי כלום.
הוא רק הכניס אותה לכיס העליון של הז'קט שלו, והסתובב והלך.
אחרי כמה ימים העירו אותי בחצות בבעיטה בבטן.
דחפו אותי החוצה והלאגרייטר עמד שם במעיל שחור, עם הידיים מאחורי הגב, ואז התעשתי והבנתי למה ממשיכים להכות אותי ולבעוט בי.
האדמה היתה מכוסה בשלג.
אף אחד לא דיבר.
הם זרקו אותי מאחורה במשאית וסגרו אותי שם ואני רעדתי ונמנמתי כל הדרך.
כשהמשאית עצרה סוף-סוף כבר היה בוקר.
דרך חריץ בעץ ראיתי את השלט הגדול מעל שער המתכת.
אָרְבָּייט מאכְט פְרָיי, העבודה משחררת.
שמעתי אנשים צוחקים.
אבל צחוק ציני, אתה מבין, צחוק מלוכלך, כאילו הם לועגים לי עם השלט הטיפשי הזה.
הם פתחו לי.
אמרו לי לרדת.
הכול היה מכוסה בשלג.
ראיתי את קיר המוות השחור.
אחר כך ראיתי את בלוק מספר אחת-עשרה באושוויץ.
זה היה ב-42', וכולנו כבר שמענו על בלוק אחת-עשרה באושוויץ.
ידענו שמי שהולך לבלוק אחת-עשרה באושוויץ כבר לא חוזר.
השאירו אותי זרוק על רצפת הביתן בבלוק אחת-עשרה באושוויץ.
במחווה מיותרת אבל איכשהו נחוצה, הביא סבא שלי אל שפתיו את הכוסית שלו, שכבר היתה ריקה לגמרי.
הביתן היה חשוך.
לח מאוד.
התקרה היתה נמוכה, כמעט לא היה אור.
וגם לא אוויר.
רק לחות.
המון אנשים צפופים.
האנשים בוכים.
ואנשים אחרים אומרים בלחש קדיש.
הדלקתי את הסיגריה שלי.
סבא שלי אהב לומר שאני באותו גיל כמו הרמזורים, כי הרמזור הראשון במדינה הותקן באיזה צומת במרכז בדיוק ביום שנולדתי.
וגם כששאלתי את אמא שלי איך מגיעים התינוקות לבטן של הנשים רעדתי מול רמזור.
כרעתי כמו צפרדע על המושב האחורי של וולוו ירוקה ענקית, שמשום-מה רעדה תמיד כשעמדה ברמזורים.
לא גיליתי לה שאיזה חבר (אַסְבּוּן) לחש לנו בהפסקה שאישה נכנסת להריון כשגבר נותן לה נשיקה בפה, ושחבר אחר (אַסְטוּרְיאס) נועז הרבה יותר, טען שהגבר והאישה צריכים להתפשט יחד ואחר כך להתרחץ יחד ואחר כך אפילו לישון ביחד באותה מיטה, בלי שיצטרכו לגעת.
נעמדתי בחלק המופלא הזה שבין המושב האחורי ושני המושבים הקדמיים, וחיכיתי לתשובה.
הוולוו רועדת מול רמזור אדום בשדרת ויסְטָה אֶרְמוֹסָה, השמיים כחולים לגמרי, ריח טבק ומסטיק אָניס, המבט השחור החנפני של איזה כפרי בסנדלים שניגש לבקש מאיתנו נדבה, השתיקה הנבוכה של אמא שלי כשניסתה למצוא מילים, את המילים הבאות:
אז ככה.
כשאישה רוצה תינוק, היא הולכת לרופא והוא נותן לה כדור תכלת אם היא רוצה ילדון או כדור ורוד אם היא רוצה ילדונת.
ואז האישה לוקחת את הכדור הזה וזהו, היא בהריון.
הרמזור התחלף לירוק.
הוולוו הפסיקה לרעוד ואני, שעדיין עמדתי ונאחזתי במה שמצאתי כדי לא לעוף, תיארתי לעצמי את עצמי תקוע בצנצנת זכוכית קטנה, מעורבל לגמרי בין המון ילדונים בתכלת וילדות בוורוד, השם שלי חרוט (כמו המלה בָּאייר באספירין שלקחת לפעמים, שהיה לו כזה טעם של גבס), שותק, לא זז, מחכה עד שתבוא איזה גברת למרפאה של הרופא (היא נראתה לי רחבה ומעוותת דרך הזכוכית, כמו במראות העקומות בקרקסים), ותבלע אותי עם קצת מים (וקלטתי, בתמימות של ילד, כמובן, את אכזריות הגורל.
את המקריות האלימה שתגלגל אותי ליד הפתוחה של איזו גברת, סתם גברת, היד הגדולה והמיוזעת והאקראית הזאת שתוביל אותי אל פה גדול ומיוזע ואקראי באותה המידה), כדי שאוכל, סוף סוף, להתמקם בבטן זרה ואוכל להיוולד.
מעולם לא הצלחתי להתנער מתחושת הבדידות והנטישה שהרגשתי אז, תקוע בצנצנת הזכוכית.
לפעמים אני שוכח אותה, ואולי אני מחליט לשכוח אותה, ואולי אני מרגיע את עצמי, באיזה אופן מגוחך, שכבר שכחתי אותה לגמרי.
עד שמשהו, לא משנה מה, הדבר הכי קטן, מחזיר אותי לשם, ואני תקוע שוב בצנצנת הזכוכית ההיא.
למשל:
המפגש המיני הראשון שלי, בגיל חמש-עשרה, עם זונה מבורדל בחמישה פֵּסוֹ ששמו אֶל פּוּאֵנְטֵה.
למשל:
טעות בחדר בסוף טיול בבלקאן.
למשל:
היד הקפואה של חבר מגמגם, שלחצתי בפעם האחרונה.
למשל:
התמונה הקלאוסטרופובית של ביתן חשוך ולח ודחוס ומבעבע לחישות, שבו היה סבי כלוא לפני ששים שנה, בבלוק אחת-עשרה באושוויץ.
אנשים בכו ואנשים אמרו קדיש.
קירבתי אלי את המאפרה.
כבר הייתי קצת מסוחרר, אבל בכל זאת מזגתי לנו מה שנשאר מהוויסקי.
מה עוד נותר לאדם כשהוא יודע שלמחרת יירו בו, אה?
שום דבר.
או שהוא מתחיל לבכות או שהוא מתחיל לומר קדיש.
לא ידעתי את הקדיש.
אבל בערב ההוא, לראשונה בחיי, גם אני אמרתי קדיש.
אמרתי קדיש במחשבה על הורי ואמרתי קדיש במחשבה שלמחרת יוציאו אותי להורג על הברכיים מול קיר המוות של אושוויץ.
השנה כבר היתה ארבעים-ושתיים וכולנו שמענו על קיר המוות השחור של אושוויץ, ואני בעצמי ראיתי את הקיר השחור הזה של אושוויץ כשירדתי מהמשאית וידעתי יפה מאוד ששם מוציאים להורג.
גְנָאדֶנְסשוּס, ירייה אחת בעורף.
אבל קיר המוות של אושוויץ לא נראה לי גדול כל כך כמו שחשבתי.
והוא גם לא נראה לי שחור כל כך.
הוא היה שחור עם כתמים לבנים קטנים.
מלא כתמים לבנים קטנים, אמר סבא שלי והקיש באצבע שלו על קלידי אוויר ואני, שעישנתי, דמיינתי שמיים זרועי כוכבים.
הוא אמר:
שפריצים לבנים.
הוא אמר:
אולי מהכדורים שעברו בעורף של כל כך הרבה אנשים.
היה חשוך מאוד בביתן, המשיך במהירות, כאילו פחד ללכת לאיבוד בחושך הזה.
ואיזה גבר שישב לידי התחיל לדבר איתי בפולנית.
אני לא יודע למה הוא התחיל לדבר איתי פולנית.
אולי שמע אותי אומר קדיש וזיהה את המבטא שלי.
הוא היה יהודי מלודז'.
שנינו היינו יהודים מלודז', אבל אני מרחוב זֵ'רוֹמְסְקְייֵגו, ליד שוד זֵ'לוֹני רינֶק, והוא מהצד השני,ליד פארק פּוֹנְיאטוֹבְסְקי.
הוא היה מתאגרף מלודז'.
מתאגרף פולני.
ודיברנו פולנית כל הלילה.
יותר נכון הוא דיבר איתי פולנית כל הלילה.
הוא אמר לי בפולנית שהוא שם כבר הרבה זמן, בבלוק אחת-עשרה, ושהגרמנים נותנים לו לחיות כי הם אוהבים לראות אותו מתאגרף.
הוא אמר לי בפולנית שלמחרת יעשו לי משפט ואמר לי בפולנית איזה דברים להגיד במשפט ואיזה דברים לא להגיד במשפט.
וזה מה שקרה.
למחרת הוציאו אותי מהביתן שני גרמנים, הם לקחו אותי לבחור יהודי שעשה לי את המספר הזה על היד ואחר כך השאירו אותי במשרד שבו עשו לי את המשפט, בפני איזה גברת צעירה, ואני שרדתי כי אמרתי לגברת הצעירה כל מה שהמתאגרף הפולני אמר לי לומר ולא אמרתי לגברת הצעירה כל מה שהמתאגרף הפולני אמר לי לא לומר.
תבין.
השתמשתי במילים שלו והמילים שלו הצילו אותי, ואני מעולם לא הכרתי את השם של המתאגרף הפולני וגם לא ראיתי את הפנים שלו.
אולי הוציאו אותו להורג מול קיר המוות.
מחצתי את הסיגריה שלי במאפרה והורדתי את הלגימה הקטנה האחרונה של הוויסקי.
רציתי לשאול אותו על המספר או על הבחור היהודי שעשה לו אותו.
אבל שאלתי אותו רק מה אמר לו המתאגרף הפולני.
היה נדמה שהוא לא מבין את השאלה שלי, אז חזרתי עליה, קצת יותר בחרדה, קצת יותר בקול רם.
איזה דברים, אויצה, אמר לך המתאגרף לומר ולא לומר במשפט ההוא?
סבא שלי צחק, עדיין מבולבל, ונשען לאחור, ואני נזכרתי שהוא מסרב לדבר פולנית, שכבר ששים שנה הוא מסרב לומר אפילו מילה אחת בשפת אמו, שפת אמם של אלה שבגדו בו, כך אמר, בנובמבר שלושים ותשע.
מעולם לא נודע לי אם סבא שלי שכח את המילים שאמר לו המתאגרף הפולני, או שבחר לא לומר לי אותן, או שפשוט כבר לא היו חשובות, כי כבר מילאו את תפקידן כמילים ואז נעלמו לעד, יחד עם המתאגרף הפולני שאמר אותן באיזה לילה חשוך.
ושוב מצאתי את עצמי מביט במספר של סבא שלי, 69752, המספר שקועקע בבוקר אחד בחורף ארבעים-ושתיים בידי צעיר יהודי באושוויץ.
ניסיתי לדמיין את פניו של המתאגרף הפולני, לדמיין את האגרופים שלו, לדמיין את הנתז הלבן שהשאיר הכדור אחרי שעבר בעורף שלו, לדמיין את המילים הפולניות שלו שהצליחו להציל את סבא שלי, אבל הצלחתי לדמיין רק טור אינסופי של אנשים, כולם ערומים, כולם חיוורים, כולם כחושים, כולם בוכים ואומרים קדיש בדומייה מוחלטת, מחכים כולם בתור שימספרו אותם.
הדלת של האוטובוס נפתחה.
אלנה בחנה ממושבה את הנוסעים שעלו.
"איפה הוא חושב להכניס אותם בדיוק?" שאלה הבת שלה, שישבה ליד החלון.
ג'סי נענעה את שיערה השחור בעל הקצוות הכחולים, שקועה במוזיקה שהתנגנה בווקמן.
אלנה נאנחה והביטה מבעד לחלון, בנקודה לא מוגדרת ברחוב.
"מה אנחנו נראים לך, נהג, עדר כבשים?" נשמעה הקריאה.
הקול הצווחני עורר את תשומת הלב של אלנה שחשבה על הכסף שג'סי מבזבזת על קלטות.
היא הרימה את מבטה וראתה אישה בהריון עולה לאוטובוס.
היא תקעה את המרפק במותן של הבת שלה.
"ג'סי, קומי."
ג'סי משכה בחוט והאוזניות נפלו מאוזניה.
"מה יש?"
אלנה סימנה בראשה לעבר האישה בהריון.
"נו, תני לגברת לשבת."
ג'סי הביטה באלנה בעיניים פעורות.
"השתגעת, אמא?
נראה לך שאני אעמוד פה בחצאית הזאת בין כל האנשים האלה?"
אלנה אמדה את ההבדל בין המכנסיים הדיסקרטיים שלה לחצאית המיני של ג'סי.
לבסוף נכנעה ונאחזה במעקה כדי לקום ממושבה.
"רק תירוצים יש לך," היא מלמלה.
"אני לא אומרת סתם, אמא," ענתה ג'סי, והוסיפה בנימה אדיבה ונעימה:
"לזקנות לא עושים כלום."
אלנה הסתכלה על ג'סי.
ראתה אותה שמה את האוזניות.
היא הביטה כעת מבעד לחלון כאילו לא אמרה דבר.
אלנה הביטה קדימה.
היא ראתה את האישה בהריון מנסה לאחוז במעקה.
היא סימנה לה להתקרב.
בזמן שניסתה למצוא את מקומה בהמון, היא קיללה בלבה את כל התאוריות שמגנות את הדחף שלה להדביק על הלחי השזופה של ג'סי סטירה מצלצלת.
"תודה," אמרה האישה בהריון.
"אין בעד מה," ענתה אלנה בחיוך שהסתיר את אי הנוחות שחשה בעודה נמחצת כנגד בטן בת שמונה חודשים.
האישה בהריון התיישבה ופלטה אנחה.
ג'סי אפילו לא שמה לב.
אלנה ניסתה לפשק קצת את הרגליים כדי לא לאבד שיווי משקל בעצירות.
"ילדה מפונקת," אמרה אישה משמאלה.
אלנה זיהתה את הקול הצווחני שקודם התעלמה ממנו.
רק זה חסר לי, שיטילו ספק בחינוך שאני נותנת לבת שלי, היא חשבה.
ונעצה בג'סי מבט של שנאה.
מהזווית הזאת השדיים של הבת שלה נראו צמודים וזקורים יותר.
היא שאלה את עצמה מתי הספיקה הבת שלה לפתח גוף כזה.
לא סתם הם רבים עליה, הצוציקים האלה, היא חשבה ונזכרה בשיחות הטלפון העיקשות של שני חברים של ג'סי מהכיתה.
היא חושבת את עצמה לְאֵלָה.
מה שהילדה הזאת צריכה הוא שיעמידו אותה במקום.
אחרי הכול היא רק בת ארבע עשרה.
גם היא היתה יפה כשהיתה בגילה, ולא רק יפה.
היא היתה בעיקר מרדנית.
היא גם הפעילה את הראש.
הפעילה אותו הרבה.
אף על פי כן, היא ספגה את הסטירות בלי להוציא מילה.
והיא לא מדברת פה על המאה הקודמת.
משנות השישים לתשעים עברו בקושי… היא קטעה את עצמה בפליאה:
שלושים שנה?
האם יתכן שעברו שלושים שנה מאז שהיתה בת ארבע עשרה?
היא נזכרה בעור הקמוט של ג'אגר בהופעה האחרונה שראתה בטלוויזיה לפני חודש.
היא הרגישה רע.
האם זה היה החום, או הריח החריף של האנשים שנצמדו אליה?
האם היא עמדה להתעלף?
בן כמה ג'אגר עכשיו?
בזמן שבלמה בסנדל שלה את התזוזה קדימה של הרגל משמאלה (בטח הרגל של האישה עם הקול הצווחני), היא ניסתה לחשב.
ג'אגר היה בן עשרים בערך כשנישק את המיקרופון בפוסטר שהגיע עם מגזין פֵּלוֹ.
היא ראתה את עצמה תולה את הפוסטר על ארון העץ המבריק שזה עתה קנו לה.
קית' ריצ'רדס במכנסי הקטיפה הצמודים שלו.
היא אהבה את הקמטים שנוצרו במפשעה.
אבל שום דבר לא היה כמו הפה הענק של ג'אגר.
איזו תקופה נפלאה.
Paint it black בפול ווליום ודלת חדרה שנפתחת.
האמא נכנסת ותופסת את הראש מול הארון.
מניפה את ידיה כמו משוגעת.
זקנה אומללה.
יד כבדה, זה מה שג'סי צריכה להרגיש על הלחי.
אבל באמת עברו שלושים שנה?
לחץ כבד בגב קטע את מחשבותיה.
או שהיא תזוז ותפנה מקום לגוף הפולשני הזה שכמו דורש מרחב, או שהיא שוב תימחץ כנגד האישה בהריון.
היא החליטה להיצמד לאישה משמאל.
לא היתה לה ברירה אלא להביט בה.
הדבר הראשון שראתה היה השפם, מכוסה אגלי זיעה וחרוש קמטים.
האישה היתה מבוגרת ממנה ונעצה בה מבט לא ידידותי במיוחד.
אלנה לא רצתה לחשוב על הפרש הגילים האמיתי ביניהן.
בטח לא שלושים שנה.
בזמן שהחלה להשלים עם העובדה שעברו שלושים שנה מאז שהיתה בת ארבע עשרה ונסעה למחנה ההוא בחֵסֶל, היא נצמדה עוד יותר לאישה כדי לשחרר את גבה מהלחץ.
"סליחה," היא אמרה.
"דוחפים אותי."
"הפרחחית היתה צריכה לקום," אמרה הגברת.
אלנה ניסתה לחייך כדי לא לעשות מזה עניין גדול, אבל היא הרגישה שעל פניה מצטיירת הבעה מתנצלת.
הבעה של בושה, יותר נכון.
היא ניסתה להיזכר בגאווה שחשה כשישנה תחת עצי האורן בחסל.
רק בת ארבע עשרה, כמה אומץ.
היא הביטה לאחור, עכשיו אזרה אומץ והיתה מוכנה לדרוש את המרחב שלה.
בחור בעל שיער מחומצן חייך אליה.
עיניים מדהימות יש לך, חשבה אלנה.
"אתה דוחף אותי," היא אמרה לו והבחינה שקולה איבד כל נימה של נזיפה.
הוא נשמע מתוק, אינטימי כמעט.
"אוי, סליחה.
גם אותי דוחפים."
אלנה הפנתה לו את גבה.
היא חשה טלטלה.
הבחור דיבר אליה בטון אינטימי כל כך.
"אוי, סליחה" הוא אמר.
איזה קול מתוק בקע מפיו הפתוח למחצה.
שזוף עור בעל עיני דבש.
מחומצן.
"אוי, סליחה".
המחשבה על שפתיו הדליקה אותה.
היא עצמה עיניים.
מרפק עיקש ששקע במותן שמאל שלה החזיר אותה למציאות.
היא הביטה בזקנה.
עכשיו היא הבינה שיש פער אמיתי בינה לבין האישה שנעצה בה מבט בוחן.
"הוא מפריע לך?"
"מי?" שאלה אלנה.
"הבחור מאחורה."
אלנה הנידה בראשה ואמרה, מבודחת:
"מה פתאום".
היא הביטה באלכסון מבעד לכתפה.
הבחור קרץ לה.
איזה פתיין, אלוהים.
היא שוב חייכה חיוך קצר לזקנה.
היא הסמיקה, ולא בגלל החום.
כעבור רגע הרגישה שמשהו נשען ברכות על מכנסיה, כמו סימן שאלה.
היא לא יכלה להתחמק.
או לא רצתה.
נשימתה נעתקה והיא הביטה בג'סי.
היא נראתה לה כל כך תמימה פתאום, מניעה את הראש מנותקת מהמציאות.
היא נהנתה לדמיין את השיחה ההיפותטית שינהלו כשיירדו מהאוטובוס:
ג'סי – במבט משתומם ופה פעור – תקשיב בלי להאמין לכל מה שהיא תספר לה:
אז לזקנות לא עושים שום דבר, היא תגיד לה.
אבל לא.
כל ההנאה היא בכך שזה סוד.
"האורנים בעיירה הזאת יכסו על הסוד שלנו לעד", כתב בחסל האהוב הראשון שלה.
בת ארבעים ומשהו ועדיין בכושר, אלניטה, היא אמרה לעצמה בגאווה בזמן שנשענה לאחור כדי להגביר את הלחץ על הישבן שלה.
היא חשה את נשימתו החמה של הבחור על צווארה.
היא התנשפה.
הפטמות שלה הזדקרו.
היא הבחינה במבט עצבני משמאל.
הזקנה בטח הבינה מה מתרחש.
זה מה שקורה כשדוחפים את האף לעניינים של אחרים.
האישה בהריון החלה להניע את ידה כמו מניפה.
גם אלנה הזיעה אבל היתה בטוחה שזה לא רק בגלל החום.
עלה בדעתה שאם תתעלף, תיפול לזרועותיו של הבחור.
היא נדרכה כשראתה את ג'סי זזה.
הבת שלה החליפה צד בקלטת.
היא שינתה את עוצמת הצליל והביטה בה.
למה היא מתכוונת במבט הרציני והגבות המורמות?
ג'סי נדה בראשה כאילו היא אומרת "הכול בסדר?" אלנה שאלה את עצמה אם תחושת המלאות של אותם ימי ראשון, כשעמדה ערומה מול המראה בשירותים אחרי שעשתה אהבה, ניכרת על פניה.
היא חייכה בניסיון להקרין נוכחות מרגיעה.
ג'סי שוב הביטה מבעד לחלון ואלנה שבה והתרכזה במתרחש מאחורי גבה.
יכול להיות שהיא באמת מגרה אותו ככה?
כל שעליה לעשות הוא להסתיר את העונג, את מחוות ההתקרבות.
היא לעולם, לעולם לא תספר לג'סי מה עושים לזקנה כמוה.
היא הרימה את זרועותיה כדי לאחוז במעקה העליון והצמידה את כפות הידיים במחווה של התמסרות שנועדה לו.
היא עצמה עיניים ושמעה את הקול של ג'אגר ב-Brown Sugar… כששמעה את הקללות מירכתי האוטובוס היא פקחה עיניים.
הלחץ כנגד גופה נעלם והמרפק של הזקנה נתקע לה בין הצלעות.
בליל של מלמולים עטף את אלנה.
היא הביטה לעבר הדלת.
ראתה אותו יורד מהאוטובוס.
"שימי לב לתיק שלך, גברת," אמרה הזקנה.
"הרוכסן שלו פתוח," הצביעה האישה בהריון.
אלנה הכניסה יד לתיק.
הארנק היה חסר.
הקול הצווחני נשמע, צורם ושבע רצון:
"ראית?
מה אמרתי לך?
הם מנצלים את המצב…" אלנה הביטה בזקנה.
היא סגרה את הרוכסן בעדינות.
"מה פתאום מנצלים," היא אמרה בקול תקיף.
"לא חסר לי כלום."
נטליה הגיעה לבר מאוחר, אבל היא הביאה לנו סיפור, מה שהיה בגדר פטור בעיני כולם.
הפעם אחותי לא התנצלה על האיחור, היא ידעה שהיא נהנית מהמחילה שלנו מזה שעתיים.
בסופו של דבר, כולנו עיתונאים, ובבר הפינתי המֽתנה אף פעם לא מהווה בעיה.
היא התיישבה והתחילה לדבר – דבר חריג מאוד, כי בדרך כלל היא רק מקשיבה לגבּריאל, שהאינטליגנציה הגבוהה שלו חולשת על הכול.
אני מאוד אוהבת להקשיב לה.
משהו בגון קולה הרך והקר מרדים אותי.
אבל הפעם הקול שלה לא היה שלֵו, היא הרגע יצאה מהמערכת של העיתון ועוד מפעמים בה ריח הדיו והדדליין של חצות.
עצרו מישהו, היא פלטה, ובגלל חרדתה שאלנו אם הוא חף מפשע.
אבל היא ענתה כמעט בהתנצלות:
זהו, שאני לא יודעת, ואחזה בידו של גבריאל.
היא חשפה את הפרטים המדויקים היחידים שהיו ברשותה:
מותה של רֵבֵּקָה, אמיתי ממש כמו זכייתה בתואר מלכת הקרנבל.
נטליה קיבלה צילומים משני האירועים.
באמצעותם הצלחנו לשחזר את קרנבל העניים, תהלוכה שכונתית אבודה בין החולות והזבל שרבקה לא הספיקה לככב בה משום שנרצחה.
נטליה סיפרה לנו על מלכותה הקצרה, ודבריה העלו בדמיוננו כפר אינדיאני שרוי בעוני איום שבדיוק כמו רבקה, היה נידון להימחק מעל פני האדמה.
גבריאל נישק את אחותי על ראשה, רגע לפני ששמטה את ידו ואמרה, לא בלי שמץ של מסתורין:
איש לא יכול היה לחזות מה הכין הגורל למלכה, ובטח לא לאור בחירתה למלכת הקרנבל.
באותו יום היא התייצבה קורנת, שיערה פזור וחלק, צחוקה קל ופרח ציפורן אדום קשור ללולאת המכנסונים הקצרים שהבליטו את ירכיה הגלויות.
רבקה הייתה בת ארבע עשרה, אבל כבר מזמן לא הייתה ילדה.
אולי לא הייתה לה ילדות כלל והיא נולדה הישר לחיי הבגרות, חשבתי בזמן שנטליה הסבירה, כך אמרו לה המומחים, שרבקה הגיעה מתרבות תאוותנית במקורה.
ניסינו לפענח למה מתכוונים המומחים ב"תאוותנית" ותרגמנו כך:
שבט של ציידים מהאמזונס, נוודים, אורגים, שבו סגולות הבשר הן סגולות מכריעות.
זה עדיין היה מופשט מדי.
חיק אימהי מלֻווה בזמר נשי, שבו תענוגות הגוף מוקנים לילדות בגיל צעיר מאוד.
זמן ומרחב מסופרים רק בעל פה, אמרה נטליה, שבהם התאוותנות והעונג אינם חטא, אלא משהו טבעי, חיוני.
ההסבר שלה הוביל אותנו לגן העדן, לשניות אחדות, ואז הישר לגיהינום, כששחזרנו את המערכת האקולוגית הזו בעיר, מקום שבו החופש נהפך לעול ומוביל למטחנת הבשר העתיקה ביותר.
העוני טוחן הכול:
הילדוֹת האינדיאניות בשולי העיר מתמסרות לכל אחד תמורת סכום כסף זעום, מגיל בלתי מתקבל על הדעת.
ומהו סכום זעום?
שאלתי.
נטליה ענתה בלי שמץ של פואטיות:
שני פסו.
קולה התשוש גרם לי לחשוב על השלג, על הכאב בעורי הקפוא ועל הקרח הנעלם שהפך למים.
בלה פאס.
בניגוד לרבקה, אני הגחתי מהילדות מאוחר, כשהלכתי ללמוד עם אחותי בלה פאס.
נכון שלא הייתי בדיוק ילדה;
במקרה שלי היה מדובר למעשה בנעורים ילדותיים בעיירה קטנה שאני חוויתי כמחלה.
שבע עשרה הוא גיל מאוחר למדי לנערה עירונית, אבל לא לילדת פריפרייה, ששומרים עליה יתר על המידה ובו בזמן היא נחפזת לקפוץ למים.
קשה לומר שפרשתי כנפיים כמו שעושים גוזלים כשהם מוכנים לעוף.
לא הייתי עתידה לרחף על גבי הרוח, בלי לנפנף בכנפיי.
זהירות היא תכונה שמעולם לא ניחנתי בה, ועוד פחות מכך בימים ההם, שכל אמצעי זהירות היה בגדר עלבון לחופש החדש והנוצץ שלי.
המעוף שלי עמד להיות מעוף פראי, אווירודינמי, נועז.
קפיצה אלימה לעבר הבלתי נודע, תעופה בגובה נמוך מעל העיר, מעל כל מה שהשתוקקתי לא רק לראות אלא גם לטעום.
כן, את השדים שלי הרווחתי בזכות עצמי.
איש מלבדי לא אשם.
ואף שנטליה מאשימה את עצמה לעיתים קרובות על שלקחה אותי למקום ההוא, האמת היא שההחלטה הייתה רק שלי.
הדבר היחיד שאני יכולה להאשים אותה בו הוא שכשרציתי למות, היא הצילה אותי, הניחה את השלג שאספה מגג של מכונית על לחיי כדי שלא אתעלף.
השלג וקולה שהלך והתרחק:
מה יש לך, ילדה?
מה עשו לך?
מה אני אגיד לאבא ואמא?
ואני:
כלום, אל תגידי להם כלום, תישבעי לי.
נטליה המשיכה:
רבקה נכנסה למכונית של נהג מונית שהבטיח לקחת אותה לסיבוב.
כל זה נודע לנו מפי נערה אחרת, אנחליקה, עדה לרגע האחרון שבו נראתה רבקה בחיים.
שתיהן רצו להיכנס למכונית, אבל אנחליקה לא הלכה כי הבטן ההריונית שלה כבר ממש בלטה, ונהג המונית לא רצה אותה.
היא היתה בהיריון?
שאל מישהו כלא מאמין, אני לא זוכרת מי.
אינסטינקטיבית, הסתכלתי לצד השני.
נטליה אישרה:
כן, הנהג לא רצה אותה, למרות שכמה ימים קדום הוא דווקא כן רצה אותה.
הוא היה לקוח קבוע ב"לָה פָּמפָּה".
ואיך הוא נראה?
שאלנו.
שמן, אמרה נטליה, בעצם היתה לו כרס יותר מאשר היה שמן;
גבר גדול, גם בגיל וגם במבנה הגוף.
אנחליקה הייתה מדויקת:
כמו סבא;
לבן, בדיוק כמו המונית.
כמעט רך.
הוא בטח נתן יותר משני גרוש, כי הבחורות התווכחו קצת מי מהן תיכנס למונית, וחוץ מזה הוא תמיד החזיר אותן עם גלידה ביד.
אבל באותו ערב או אולי זה היה אחר הצהריים, השעה היתה בערך שבע ועדיין היה אור, הוא בחר במלכה כי היא היתה היפה מבין השתיים.
רבקה לא הייתה רק יפה יותר, פלט הצלם שהיה שם עם נטליה, היא הייתה לב של אבטיח אדום ועסיסי מאוד;
ועוד בארבעים מעלות חום, אמר גבריאל.
גבריאל התחמק ממני, כמו כשעוברים למדרכה ממול כדי לא להגיד שלום למישהו שאת יודעת שראה אותך ואת לא רוצה להיתקל בו;
הוא עקב אחרי הידיים שלי במבט מלוכסן, חתם את האמירות שלי בשתיקות שאיש לא הבחין בהן, חוץ מנטליה וממני.
מאז שהייתי ילדה הוא ראה בי יצור מפונק, זבת חוטם שעוררה בו רוגז וגם רוך.
הייתי בת ארבע או אולי חמש כשגבריאל התחיל לבוא לבית שלנו לאסוף את נטליה.
הם עדיין לא היו זוג, אבל נראה לנו טבעי לגמרי שהם יהיו ביחד, בדיוק כמו עכשיו.
גבריאל היה מגיע אחרי הצהריים ומפזר בדיחות עם ההומור הארסי שלו.
נטליה נתנה לי מכות על הידיים, בהיחבא:
תפסיקי כבר להוציא את הנזלת, חזירה!
אבל לא הצלחתי לעמוד בזה ודחפתי את האצבע עמוק לתוך האף.
הבילוי החביב על אחותי היה לתפוס אותי והבילוי החביב עלי היה ליהנות מהמעשה האסור.
לא היה סיכוי שגבריאל ידע על זה, כי נטליה לא הייתה מוכרת אותי בחיים;
אבל אז לא ידעתי את זה.
לא ידעתי הרבה דברים, למשל:
כוחה של השפה.
הוא הגיע בשעת הסייסטה.
אני ישבתי על הרצפה בחצר הקדמית ושיחקתי, שקועה בעצמי.
שלום זבת חוטם, הוא אמר, ואני, כשראיתי שעיניו נחות על קצה האצבע שלי, התחלתי לבכות.
נטליה לא הצליחה להתאפק וסיפרה לו.
רעה, רעה, את כל כך רעה, צעקתי.
גבריאל לא הבין, ואחותי, מתפקעת מצחוק:
הוא אומר לך את זה מתוך חיבה, טיפשונת, לא בגלל הנזלת.
מישהו שוב שאל על רבקה והציע לעשות ניתוח פסיכולוגי.
נטליה הניחה לנו להעלות תיאוריות.
איך לתאר את רבקה בלי להשטיח אותה בתיאור עמום.
עליזה ומוחצנת, אמרנו, אחרת לא היו מכתירים אותה.
אבל הסכמנו שאפשר להיות עליזה בדרכים מגוונות.
עליזות גופנית שבאה לידי ביטוי במזג מחשמל ולפעמים תוקפני, שיחד עם זאת נִשחק מחמת עמל היום יום;
או עליזות רציונלית יותר, שמתחדשת באופן שגרתי, החלטית יותר מהגורל, ושאנחנו מגדירים באופן מעורפל כאופטימיזם.
הסכמנו שהעליזות של רבקה הייתה בוודאי בלתי מתפשרת במידת מה, כלומר היא הייתה שם למרות הכול, אפילו כשהאימה כבר השתלטה על חייה;
ובמקרה שלה דיברנו על עליזות לא עקבית, ואז, מי יודע, אולי המוחצנות באופייה של רבקה הייתה מסכה, הגנה.
נראה הולם יותר לגילה לאמץ מזג ביישני, עליז, פתוח לבלתי צפוי.
בעיניה הבלתי צפוי היה יכול להיות כמעט כל דבר, אפילו הדבר הזניח ביותר:
שמלה חדשה, שולחן עם מפה, מים חמים, ללכת לבית הספר, שייתנו לה מתנה בלי שתצטרך להתמסר בתמורה.
שָתקנו.
נטליה אמרה שלא הרגישו בחסרונה עד שהמשטרה מצאה אותה ביער לשולי הכביש.
אף אחד לא התגעגע אליה כי רבקה הייתה כמו חתול, אמרה הסבתא, היא תמיד הלכה וכמו שהלכה ככה חזרה.
רבקה אהבה להתמסטל, סיפרה אנחליקה, ללכת לאיבוד.
מי לא אוהב ללכת לאיבוד?
חשבתי, מקופלת בגלל הקור שפלט המזגן.
לכן היו לה פחיות של דבק הרקולס בתיק והיא ריחפה.
כשזיהו אותה בחדר המתים, רבקה כבר לא נראתה כמו מלכה, בלי המכנסונים הקצרים או הציפורן האדום, בלי השיער החלק, שעכשיו נראה כמו גוש נטול צורה;
היא הייתה מכוסה בשק יוטה שסביר להניח שהכיל תפוחי אדמה.
הסבתא העבירה את ידיה בטקסיות על כל גופה, אבל לא בכתה.
היא בטח מקבלת את זה שהמוות לא זקוק לשום הסברים, אף על פי שהסַמל הראשון התאמץ מאוד לספק הגדרה של חנק וחניקה, בהתחשב בכך שלא ניתן לדעת בוודאות שמדובר באונס.
אנחליקה סיפרה לנטליה שהעור על גופתה של חברתה היה מוכתם בדבק, אותו דבק מהפחיות, אבל בכמויות גדולות, ולכן בקושי הצליחו להבחין בקעקועים שלה, בצורת לב, בצורת לטאה, בצורת כוכב.
הבשר עצוב, לחשתי, השיר של מלארמה כל כך נכון.
גבריאל ציפה שנטליה תבין את המחווה שלו ותחליף נושא ברגע שהסיפור נעשה וולגרי.
אבל הדממה המוחלטת ששררה בשולחן עודדה אותה להמשיך.
לפעמים העיתונות היא כמו מחלה חיסונית, הוא התנצל.
לפעמים קל להתחסן, היא הוסיפה בטון סרקסטי, אבל לפעמים, לפעמים אתה פשוט נדבק.
נטליה לא הייתה מסוגלת להפסיק לריב עם גבריאל, אף על פי שניצחונותיה היו חסרי משמעות, כמו לומר את המילה האחרונה בשיחה, להשלים משפט בשנינות, או באופן כללי להיות הרבה יותר מושכת ומקסימה ממנו.
פתאום היא נראתה לי עייפה נורא.
היא לא ישנה טוב בימים האחרונים, וכתוצאה מכך גם גבריאל לא.
בנדודי השינה הבלתי פוסקים שלה היא ניסתה לשחזר את הרצח של רבקה בראשה, בלי הצלחה.
הוא, שבהתחלה תמך בה, ביקש ממנה בסופו של דבר להיכנע:
תירדמי, תירדמי כבר, אישה.
גבריאל צחק.
כולנו צחקנו, כולל נטליה, שבשלב ההוא כבר קפאה מקור גם היא.
ניצלתי את ההזדמנות וכשפתחו שני בקבוקי בירה חדשים ומילאו את הכוסות ברחתי לשירותים.
התיישבתי על האסלה ומיד הוקל לי בזכות המיקרו-אקלים החמים והמחניק של בית השימוש, שאליו לא הגיע החורף המלאכותי של הבר.
רק המין האנושי מסוגל לסקרנות מדעית כזו, חולנית כמעט, שמאפשרת לנו לדבר על אונס ועל מוות בלי לאבד את התיאבון;
צבטתי את לחיי מול המראה אחרי שהרטבתי את פניי.
סיפורים מהסוג הזה לא הכניעו את נטליה.
מי כמוני יודע.
היא הרי הייתה שם.
היא סחבה אותי על גבה, ממש גררה אותי עד לתחנת האוטובוס, כי לא היה לנו כסף, ואחר כך הורידה לי את החום בעזרת סמרטוטים רטובים, ממלמלת בין תפילה לתפילה:
משוגעת, משוגעת על כל הראש… שלום לך מריה… שלום לך מריה מלאת החסד… חזרתי לשולחן.
לפי מה שהסבירו כשהתיישבתי – מבחינת הזמן האובייקטיבי וזמן החקירה – חלף מעט מאוד זמן מהרגע שבו מצאו את גופתה של רבקה ועד שהמשטרה נאלצה להגיע לשכונה כדי לעצור את האשם.
מקסימום חמש עשרה שעות, אמרה נטליה.
והשימוש בפועל לא היה מקרי:
המשטרה באמת "נאלצה" להגיע כי הקהילה לא הייתה מוכנה לחכות פרק זמן "אובייקטיבי" או להמתין לתום "החקירה".
רק חמש עשרה שעות, בארץ שבה הצדק יכול להתמהמה מאות שנים.
אבל זה הגיוני, אמרה נטליה, הזמן אף פעם לא נוח למי שנגזר דינו… וגם לי לא:
חלוף השעות, אמרו הרופאים, הוא שהסיט את האירועים למסלולם הטרגי.
שעות שנטליה לא הצליחה לשכוח כי היא איבדה את תפיסת הזמן, וגבריאל הוא שהכריח אותה לעזוב את החדר, תפס מונית וגרר את שתינו לבית החולים.
אותי – תועה, אבודה, נוקשה;
ואת אחותי חיוורת ורועדת, עיניה ריקות מעייפות ומאימת הדם.
בשלוש לפנות בוקר לא נותר איש על הבר מלבדנו.
הצלם פתח את הפה, כמעין אחרית דבר:
עם כמה שאנחנו רגילים לחרא, אמר, אין מה להיות מופתעים מהמהירות, אלא מהדרך שבה מצאו הנשים את הרוצח המשוער.
אבל איש לא שם לב לזה.
לפי מה ששמעה נטליה מפי עדים שלא רצו להזדהות, הן היו שרועות על שפת המדרכה ההרוסה כשראו בחור מתקרב לשטח שלהן.
הוא בדיוק התקלח, החולצה במכנסיים ולוח עץ בידיו.
בלי שהחליפו מילה, מונֽחות בידי הידיעה, הן הביטו זו בזו אלכסונית, כמו עופות.
הבחור אפילו חייך לעברן לפני ששאל על רבקה;
והן השיבו לו במקהלה, בצווחות אלימות שעד מהרה נהיו ללהקת כלבים, שכללה גם את הגברים השתויים, עיוורים מאלכוהול, במצב רוח קרבי.
נטליה הוסיפה, כדי להעמיק את הדרמה:
תלו אותו על עמוד חשמל שהטיל אור צהוב, כמו פנס תיאטרון.
גם כל השאר היה תיאטרלי מאוד:
גברים, נשים וילדים הקיפו את הצלוב וכילו בו את זעמם, בדיוק כמו בקרנבל, אלא שבמקום לרקוד הם רגמו את גופו באבנים, היכו אותו במקלות ובחגורות, בשם המלכה המתה.
גבריאל סיפר שהמשטרה הורידה אותו מת למחצה, ראשו וגופו הרוסים ובגדיו קרועים.
נטליה הוסיפה פרט סנטימנטלי:
אנחליקה שמרה את לוח העץ שהוא הביא מתנה לרבקה, קרש חיתוך למטבח של סבתה.
הוא היה נגר, ציינה, בן שמונה עשרה וגובהו מטר ושבעים.
בהצהרה שלו הוא התוודה ששילם עבור רבקה פעמיים.
כשגבריאל ונטליה נצמדו הם נראו כמו זוג מגישים בטלוויזיה.
החיבור ביניהם היה מושלם.
לא סתם היו להם שלושה ילדים.
לא אחד, שלושה.
ובכל היריון אחותי ועיניה החוטאות, שהביטו בי כאילו לא רצו להכאיב, למרות הפצרותיי החוזרות שלא תדאג, שאני מאושרת בשבילה.
בלבו של עיתון פועם שעון, אמרה נטליה.
היא אמרה את זה שחוקה מהמרוץ לקראת שעת הסגירה, בלילה שנאלצה לכתוב פרופיל של רוצח, והיא עשתה את זה בלי להאמין לשום דבר.
זה היה יכול להיות גם בחור שפשוט עבר שם, אמרה לעורך שלה;
אבל אני לא יודעת, היא התוודתה בפנינו.
הבעתה הסגירה ענן של חרטה, למרות נימת ההשלמה בקולה.
היו לה כל האסמכתאות.
איסָק צ'ינגָנוֺ, סָאוּל רוֹסָאלֶס, רוֹקֶה פָּנדוֹ, חואן בּוּסטוֹס, חואנה נוֹמינֶה, התובע הציבורי, החוקר, ראש השבט, הסבתא – כל מי שדיברה איתו אמר לה שהמקרה סגור, שהקהילה אמרה את דברה, שנעשה צדק כי תפסו את האשם.
ואיך לא יקבלו בברכה מישהו שירגיע, אמר גבריאל, מישהו שינחיל שקט ויאפשר לחיים לחזור למסלולם.
מישהו שיציל אותך, חשבתי, כמו שנטליה תמיד הצילה אותי;
כמו שרצתה לעשות גם עכשיו, כשניסתה לשכנע אותו שיאפשר לה להיות בטן בשבילי.
כיבו סוף סוף את המזגן, ובאותו הרגע השתררה בחדר דממה צלולה, כמעט מהדהדת.
הרגשתי כאילו פתאום נדלקו נורות בחדר אפלולי.
ואז גבריאל שאל:
אבל איך הם ידעו שזה הוא?
איזו סיבה הם נתנו לך?
ונטליה ענתה בהבעה מרירה:
הם ידעו כי קשרו לרבקה סרט אדום על כף הרגל השמאלית כדי שתביא להם את הרוצח, והוא היה הראשון שהגיע ושאל עליה.
אז מה עשית?
תבעתי בחוסר צדק, כאילו אחותי אמורה לפתור את כל הבעיות.
כתבתי את זה הכי טוב שיכולתי, התנצלה נטליה.
*דימוי:*פיטר קאדן, דרך Vectroave
ריקרדו גונסאלס הלך לקולנוע באופן קבוע.
הזיכרון החשוב הראשון שלו משם הוא סרט בשחור-לבן על שוטרים וגנבים שראה לפני די הרבה שנים.
לפני כן היה הולך לקולנוע לעתים יותר רחוקות, פעם בשבועיים או פעם בחודש, אבל אחרי הסרט ההוא הכול השתנה.
כשיצא מהאולם הוא הרגיש פתאום צורך דחוף לראות את הסרט פעם נוספת.
וזה מה שהוא עשה.
הוא התיישב שוב מול אותו רצף תמונות בשחור-לבן ועקב אחר הפעולות של הגנבים, שברחו מהשוטרים.
הם גנבו מכונית משוריינת, אבל לא הצליחו לפרוץ אותה.
ריקרדו גונסאלס ידע שיתר הצופים לא יודעים את הסוף ורצה לדבר עליו עם מישהו, להתפעל עם השכן במושב הסמוך מהמתח המופתי שנוצר כשאחד השודדים מנסה לקחת מידו של השומר את האקדח ולא מבחין שהוא עדיין בחיים.
אבל ריקרדו גונסאלס לא הכיר איש באולם:
כולם שם היו אנשים זרים.
בסוף הכול משתבש בשביל שני הגברים והבחורה;
היא קופצת מהצוק עם המנהיג.
אחר כך הופיעה המילה "סוף" וריקרדו הבין, לפי תגובת הקהל, שהסרט לא היה להיט.
סרט מבאס, הם אמרו, והסוף לא ברור.
ריקרדו שוטט בעיר שעות וחשב על התגובה של הצופים, שנראתה לו מוזרה.
הוא התחיל להטיל ספק באיכות הסרט:
עלה בדעתו שאולי הטעות היא דווקא שלו.
אבל אין שום דבר מוזר בסוף הזה, הוא ברור לגמרי!
המנהיג והבחורה מתאבדים, אין שום ספק.
מה הצופים לא הבינו?
מכל מקום, הוא לא ידע מספיק על קולנוע כדי להיות בטוח שהוא צודק, מכאן הספקות.
אילו היה יכול לדבר עם מישהו, אילו הכיר מישהו בעיר הזאת שאפשר היה לשאול אותו שאלות על הסרט… אבל לא.
הפתרון היחיד שעלה בדעתו היה לחזור לקולנוע למחרת.
כשהגיש לשומר את הכרטיס, הוא זיהה אותו ועקב אחריו במבטו, כולו חיוכים.
"לפחות יש מישהו אחד שאהב את הכישלון הזה," הוא אמר, אחרי שריקרדו חלף על פניו.
"הטיפוס שהרגע נכנס כבר ראה אותו איזה שמונה פעמים."
ריקרדו גונסאלס התיישב באותו מושב שישב בו בפעמים האחרות שראה את הסרט.
הוא חיכה בקוצר רוח שהאורות ייכבו.
הפעם הוא ידע שלשחקן שמשחק את המנהיג קוראים רוד סטייגר ולבחורה קוראים נדיה טילר.
הוא עקב אחרי העלילה, שטוף בזיעה קרה.
בסצנת הסיום, כשסטייגר והבחורה עומדים על שפת התהום ואומרים לשוטרים:
"כן, אנחנו כבר יורדים", ריקרדו הבין שהקהל שוב יעזוב את האולם בלי להבין את הסוף.
"הם מתאבדים, הם קופצים מהצוק!" הוא קם וצעק פתאום, משתמש בידיים בתור מגאפון.
מפולת של קריאות השתקה נחתה על ראשו של ריקרדו, אבל הוא התעלם מהן לחלוטין.
"שימו לב שהמצלמה מצלמת מלמטה, הם מעדיפים למות מאשר ליפול בידי המשטרה, תבינו!" הוא צעק שוב;
באותו רגע לפתו שלושה עובדים את חולצתו.
"רמאים, הדבר הטוב היחיד בכל הסרט היה הטיפוס הזה שהתחיל לצעוק באמצע האולם," העירה ביציאה גברת בשמלה סגולה.
הכי כיף לחלוק את השמחה עם יתר הצופים אחרי שראינו יחד סרט גדול, או לדרוש בחזרה את הכסף אם הסרט היה גרוע.
זה מה שנפלא בימי שבת:
אני יכול להביט בזוגות נכנסים לאולם יד ביד, ואני אוהב אותם כי אני יודע שכל מה שקורה פה הוא הדבר הכי חשוב בעולם בשבילם.
אנשים שמחים בשבת, מדברים הרבה, ואני יכול לשמוע מה הם אומרים, לעמוד ליד קבוצות של אנשים ולשמוע מה דעתם על הסרט ולהחליט אם אני מסכים איתם.
גם ימי ראשון הם בסדר.
אבל באופן שונה:
אנשים הולכים לקולנוע, אבל הפנים שלהם לא שמחים, כנראה כי יום שני נמצא מעבר לפינה.
בגלל זה בימי ראשון קשה לדעת מה אנשים חשבו על הסרט.
אילו הכרתי מישהו שאוהב קולנוע, הכול היה יותר קל.
כן, היינו הולכים לקולנוע כל יום ולא היה אכפת לנו אם האולם ריק.
היינו מדברים ואחר כך משוטטים בעיר הזאת.
זה היה יכול להיות מעולה בשבילי, בעיקר באמצע השבוע, כשאף אחד כמעט לא הולך לקולנוע.
עצוב לשבת לבד, מוקף במושבים ריקים, אבל אם לא ללכת לקולנוע, מה עוד יש לי לעשות?
לא מעט פעמים, בימי שני, מוקף בשלושה או ארבעה פרצופים ממורמרים, שקלתי לצאת באמצע הסרט.
אבל יום אחד אצא לעיר לחפש את חובבי הקולנוע, את אלה שאני פוגש כל יום שבת בבית קולנוע זה או אחר.
אוכל לחפש, למשל, את הבחורה עם השיער היפה שהולכת עם החבר שלה ומחייכת תמיד.
היא בטח יודעת הרבה על קולנוע, כי היא הולכת כמעט פעמיים בשבוע.
אחפש מישהו ואדבר איתו על הכול, מהסרט הראשון ועד האחרון.
יום אחד אני אעשה את זה, בחיי.
"אתה ילד גדול עכשיו" החזיק בקושי שלושה ימים על המסך.
ריקרדו גונסאלס ראה את שלוש ההצגות של יום שישי ואפילו חזר בשבת.
זה היה היום שבו הקהל הזועם דרש את כספו חזרה חצי שעה אחרי שהסרט התחיל.
ומכיוון שאיש לא התייחס אליהם, התחילו הצופים לזרוק פופקורן דביק ואפילו נעליים, וחלקן פגעו במסך.
ההנהלה נאלצה להדליק את האורות ולהכריז שמעתה והלאה היא שומרת לעצמה את הזכות לסלק מהאולם כל מי שיתנהג באופן לא ראוי.
האורות שוב כבו, האנשים המשיכו לעשות בלגן וההנהלה לא עשתה כלום.
ריקרדו, רועד מרוב כעס, תהה מדוע הם לא עוצרים את ההקרנה ומדוע הצופים, אם הסרט לא מוצא חן בעיניהם, לא עוזבים את האולם.
הוא סבל במשך כל הסרט והביט בשחקן החדש, שזו היתה הופעת הבכורה שלו, ובאליזבת הרטמן היפהפייה, וביקש סליחה על קבלת הפנים הזאת, מהם ומפרנסיס פורד קופולה, בשם כל חובבי הקולנוע.
אחרי הסרט הסתער ריקרדו גונסאלס לתוך המון המתלוננים.
הבחורה עם השיער היפה היתה ביניהם.
ריקרדו נעמד מאחוריה כדי לשמוע מה היא אומרת על הסרט, אבל היא לא אמרה שום דבר:
רק הסתכלה על החבר שלה וחייכה, זה הכול.
ריקרדו גונסאלס לא האמין, הוא חשב שהיא יפה מכדי לא להגיד שום דבר אחרי שראתה סרט נפלא כל כך כמו "אתה ילד גדול עכשיו".
אם היא רק תראה לי במילים שהיא אהבה את הסרט, אגש ואגיד לה שלום, אבל היא לא אומרת כלום, היא רק עומדת שם ומחייכת.
"סרט גדול, הכי טוב שראיתי השנה."
המילים האלה נאמרו קרוב מאוד לראשו.
ריקרדו גונסאלס הסתובב בעיניים פעורות ושפתיים חשוקות וחיפש את הדובר:
זה היה בחור שמן במכנסי ג'ינס אמריקאים והוא המשיך להלל את הסרט למרות החבורה שלו, שהביטה בו בלעג אולי קצת קרבי מדי.
אבל המצב הגרוע של הבחור לא עורר בריקרדו רחמים, אלא הערצה.
הוא רצה להתנפל על השמן, לחבק אותו ולהכריז שגם הוא, כמוהו, אהב את הסרט של קופולה.
אבל הוא ריסן את עצמו:
עדיף לחכות עד שיהיו מחוץ לבית הקולנוע.
הוא ראה את השמן מתחמק מהחבורה ונעמד מול הכרזה של הסרט.
ריקרדו הלך אחריו ושמח לגלות שהוא לבד.
גם הוא בטח מחפש מישהו לדבר איתו על קולנוע, הוא חשב, בזמן שראה את השמן מתקדם בשדרה.
ריקרדו הבין שהוא בזבז הזדמנות טובה לדבר עם השמן ויצא בעקבותיו, חוכך בדעתו כיצד לפתוח בשיחה.
תן יד, אחי, רואים שאתה מבין בקולנוע.
ככה אנשים מדברים בעיר הזאת.
וכשהשמן ישאל אותו מדוע זכה במחמאה, ריקרדו יאמר לו גם אני אהבתי את "אתה ילד גדול עכשיו", חבל שהטמבלים האלה לא יודעים להעריך את הסרט.
והם ישבו בבית או סתם ישוטטו בעיר, ידיים בכיסים, וידברו על הסרטים הכי טובים:
"ג'ולייטה של הרוחות", של פליני או "הרץ", של קרול ריד, מכיר?
נראה לי שהוא אנגלי, קשיש אנגלי:
"הרץ", כן, עם לורנס הארווי, ואלן בייטס, לא?
ועם לי רמיק, בחורה מתוקה עם שיניים יפות.
באנגלית זה The Running Man או The Ballad of the Running Man, "בלדה לאיש הרץ", "בלדה לנמלט";
פואטי יותר, לא?
אני מזכיר אותו רק כי הוא נראה לי סרט מתח מופתי.
והם ידברו גם על רוברט וייז, על הקולנוע שעשה לפני שהתחיל לייצר עוד ועוד סרטים שנועדו רק לזכייה בפרסי אוסקר.
הם ידברו על "רדיפה", Hill House או The Haunted, לא יודע, אני תמיד מתבלבל בין הכותרת בספרדית לכותרת באנגלית לכותרת של הרומן שעליו מבוסס הסרט, ובסוף אין לי מושג מה זה מה.
Hill House, סרט על רוחות רפאים עם ג'ולי האריס, סרט מעולה, מעודן, שעושה כבוד לז'אנר, לדעתי.
והוא יגיד לו גם שהוא הולך לקולנוע מאז שהוא נולד, אבל שהוא אף פעם לא דיבר על סרטים עם אף אחד, שזו ההזדמנות הראשונה שלו להחליף רעיונות עם מישהו.
הוא החליט לחכות עוד שני בלוקים ואז פשוט לגשת לשמן.
גם אני אהבתי את "אתה ילד גדול עכשיו", תן יד לכבוד פרנסיס פורד קופולה, אחי.
השמן הוציא את הידיים מהכיסים ונעצר, כך עשה גם ריקרדו גונסאלס, שישה צעדים מאחוריו.
השמן הביט לאחור, כאילו נפל לו משהו בדרך.
הוא ראה את ריקרדו מחייך אליו, משום שהדבר היחיד שהצליח לעשות הוא לחייך, בציפייה שהשמן יסתובב ויושיט לו יד.
אתה בא מהקולנוע, נכון?
כשראה שהשמן לא ניגש אליו, ריקרדו הניח שהוא מחכה שהוא יתחיל בשיחה.
אבל גם זו היתה טעות.
השמן תחב שוב את הידיים בכיסים והמשיך ללכת, מהר יותר.
ריקרדו המופתע יצא בעקבותיו.
החל להחשיך.
הם הלכו כברת דרך.
ריקרדו החיש את צעדיו, כשיגיעו לצומת הוא ייגש אליו.
אתה מבין בקולנוע, אהבת את "אתה ילד גדול עכשיו", לא ככה?
השמן הגיע לצומת, הביט אחורה פעם נוספת וריקרדו שוב חייך אליו במחשבה שהנה הפעם השמן יעצור.
אבל לא:
הוא פנה ימינה.
ריקרדו לא הבין מה קורה, הוא מיהר לעבר הצומת, כמעט בריצה, ופנה ימינה, אבל לתדהמתו – השמן נעלם.
ריקרדו סוכך על עיניו וניסה להבחין אם הבחור שהולך שם רחוק, באפלולית של שבע בערב, הוא האדם שהוא מחפש.
לא, זה לא הוא.
הוא תהה בדאגה מה יכול היה לקרות לחבר שלו.
לאן נעלמת, איש, רציתי לדבר איתך על "אתה ילד גדול עכשיו", סרט ענק, לא?
ואז הוא הופיע.
דלת הכניסה של בית צהוב נפתחה וממנה יצא הגוף הגדול של חברו, הידיים בכיסים של מכנסי הג'ינס האמריקאים.
הוא נעץ את מבטו בריקרדו, שהספיק לחייך ולומר לו שלום לפני שראה את היתר מגיחים מתוך הבית.
"ערב טוב," אמר ריקרדו.
התחלתי ברגל שמאל.
בעיר הזאת אנשים אומרים היי או מה העניינים.
השמן לא ענה:
רק בהה בו.
מאחוריו עמדו ארבעה ובחור חמישי סגר את הדלת של הבית הצהוב.
"אהבת את הסרט, לא?" מלמל ריקרדו והתקרב אליו.
"אל תיגע בי, יא מתרומם," איים השמן, אחרי רגע של היסוס, "אל תתקרב אלי אפילו."
"בואו נפרק לו את הפרצוף," אמר בחור אחר, דומה מאוד לשמן, אבל רזה עד גיחוך.
"מה?" שאל ריקרדו גונסאלס.
"לא, באתי רק לדבר איתו," הוא הצביע על השמן, "על הסרט.
תשאלו אותו בעצמכם ותראו שאני צודק.
ראית את 'אתה ילד גדול עכשיו', נכון?"
"מה קרה?
לא מצאת שום חבר בקולנוע, יא הומו?" שאל השמן, והיכה את ריקרדו ביד שהושיט לעברו.
"לא, אתה לא מבין, אתה לא מבין, באתי לדבר על הסרט, אתה אהבת אותו, לא ככה?"
"לא, לא אהבתי אותו."
ואז הם הרביצו לריקרדו גונסאלס.
בעודו מפענח את תשובתו של השמן, הוא חש את המהלומה הראשונה בעורפו, ואחריה אגרופו של השמן ופניו מאחור, מכה בגב וקריאות הצהלה של הנערים האלה, ואם אחטוף עוד אחת שם אתפוצץ אבל לא ירד דם, אתפוצץ, הוא אמר שהוא לא אהב את הסרט אבל זה לא באמת הוא, באתי כדי לדבר על הסרט, נראה לי שהאמא קוראת לילדים לבוא לשולחן, המנגו הזה שתלוי שם, הדברים האלה לא קורים פה, אני ראיתי את כל האנשים בעיר הזאת אוהבים זה את זה, לפני שגופו הוטח פתאום על הקרקע לחיק האספלט המתוק והלח.
אני הולך לקולנוע כל כך הרבה זמן שאני מכיר את הריח של האנשים על המסך.
לא מזמן ראיתי סרט חדש של פיטר קולינסון:
"יום ארוך למות בו", יום ארוך מדי שהדבר היחיד שהם עושים בו הוא להרוג, כי אפילו כשהם מתים, הם הורגים – את עצמם.
אבל עברו כבר הרבה ימי שבת וימי ראשון והרבה סרטים.
לכן אני בספק שיש מישהו בעיר הזאת ששמח כמוני, כשאני מגלה שהאנשים שבאים איתי לקולנוע מסכימים איתי לגבי סרט כזה או אחר.
יום אחד אגיד שלום לכל החברים שלי, לכל הבחורות שמתיישבות לידי באולמות;
כשאתחיל לא יהיה לזה סוף.
הבחורה עם השיער היפה לא נראית בשום מקום:
היא בטח עברה לעיר אחרת;
הבחור שהסתובב איתה, לעומת זאת, ממשיך לבוא לקולנוע, אבל עם בחורה אחרת, בעלת עיניים ירוקות ושיער שחור.
גם הם חברים שלי:
תמיד כשהם רואים אותי הם אומרים לי שלום בחיבה.
הרבה סיפורים הוקרנו על המסך והרבה ימי שבת באו והלכו, ואני מאושר כשהם יוצאים מהאולם מלאי הערצה אחרי סרט של פולנסקי או של וינר או של פיטר ווטקינס או של פונטקורבו, או אפילו של סטיוארט רוזנברג, כן, זה שעשה את Cool Hand Luke, עם פול ניומן, ראיתם אותו?
כן, Cool Hand Luke, אבל אל תתעצבנו, אני חייב להזכיר את הכותרת המקורית כשבספרדית שינו לה את המשמעות, אבל את זה אתם יודעים טוב מאוד.
בגלל זה אני מחכה ליום שבת, כדי לפגוש את החברים שלי ולדבר איתם ולשוטט בעיר, להיזכר בקים נובאק ב"האגדה של ליילה קלייר", של רוברט אולדריץ', ולהכיר בכך שאנחנו מאוהבים מעל הראש בלי רמיק ובשירלי מקליין ובאנז'נט קומר בתפקיד בחורה מקסיקנית לצד מרלון ברנדו, ושאנחנו אוהבים גם את קתרין דנב ב-Repulsion.
ולמה לא להיזכר לפעמים בסרטים של המנוחים ריצ'רד ברטון ואליזבת טיילור ולהעלות השערות לגבי תאונת הדרכים שהרגה אותם:
אנחנו לועגים להם, אבל גם זוכרים אותם באהבה.
ובסופי שבוע, תמיד, אנחנו הולכים לאולמות סוג ב' או סוג ז' כדי לראות את הסרטים שפספסנו, כמו הפעם ההיא שיצא לנו לראות את "המרדף" של ארתור פן והחזקתי לה את היד ביציאה ונזכרנו בסצנות הסיום של Blow-Up, את יודעת על מה אני מדבר, מותק, הגבר שמשוטט בעיר ומתבונן בתמונה היפה כל כך שיוצרים שני מאהבים, והוא עומד שם בנוכחות האהבה ומצלם, והתוצאה של אותה תמונת אהבה היא רצח ומוות, והגבר לא רוצה שזה יחמוק לו מהידיים כי זה הדבר היחיד החשוב שקרה לו בחיים האומללים שלו, אבל אני אומר לך, מותק, אי אפשר, אי אפשר לשרוד שם, עדיף להצטרף למאושרים שנפל בחלקם המזל לא לחשוב, כדי לשרוד צריך ללמוד לשחק טניס בלי כדור ובלי מחבט.
ככה זה:
העיר קיימת ואני קיים בעיר ואני הולך לקולנוע ואני מאושר.
אין דבר שריקרדו גונסאלס היה רוצה יותר בחיים מאשר לדבר על המערבון הזה שראה לפני המון זמן, "המסע לשילה", עם סצנות מלחמה שלקחו מסרטים אחרים.
סרט הנעורים היחיד על מלחמת האזרחים, על שבעה נערים טקסנים שמחפשים משהו ולא יודעים מה.
הוא היה רוצה לדבר עם מישהו, לא משנה מי, על כמה סצנות יפות בסרט הזה, אבל הוא שותק, הוא יודע שעליו לשתוק, ואחרי הסרט הוא משוטט בעיר הזאת, מדבר לעצמו ועיניו בקרקע.
הוא מכיר המרצפות בעל פה והוא שב ומעלה בדמיונו את הצבעים, הרגשות והמילים שראה על המסך.
כי ריקרדו גונסאלס ממשיך ללכת לקולנוע.
1969 איך יכולתי לקחת לי את הדברים האלה מן הצלחות הרחוקות, בעוד ביתי שלי ודאי שבור, בעוד אמי אינה עולה על דל שפתיי אפילו.
אך יכולתי לאכול שום כלום.
ססאר ואייחו1 נולדתי לקול משפטי תנחומים, "יהיה בסדר", "אתם תצאו מזה", "בן הוא תמיד ברכה", "לכל דבר יש סיבה".
ואני שואל את עצמי:
למה לא עשית ביד?
או גמרת בחוץ?
איך קורה שטמבל בתלבושת אחידה מגיע לבית חולים לקבל את הבן שלו?
איך ילדה כמעט קורעת לעצמה את הרחם כי היא החליטה להתנהג כמו גדולה?
לא היה בית מרקחת בסביבה?
הם לא שמעו אף פעם את הסיפור על הזרעון?
לא יכלו למדוד חום כדי לדעת מתי הביוץ?
כלבים מיוחמים;
ואני נפלתי עליהם כמתנה בלתי צפויה, לנצח.
נולדתי בנס, על סף חנק, רגע לפני שקרעתי לאמא שלי את הבטן, ניתוח חירום קיסרי הציל את החיים של שנינו.
אחר כך, כאילו היינו שלושה אחים, חלקנו את אותו החדר, אפילו את אותה המיטה.
מי בכה אז יותר, אתם או אני?
היללות שלי לא הניחו לכם לישון.
אבא שלי נבחן בבחינות הבגרות בחופשת הקיץ, אמי שלי נבחנה בשנה שאחר כך.
אף אחד מהם לא הצליח בבחינות הכניסה לאוניברסיטה.
אבל לא הייתם סתם עוד זוג תיכוניסטים:
רציתם לעשות מהפכה, ואני הייתי מכשול כפול שמנע מכם לא רק את הנעורים אלא גם את הפוליטיקה.
מלידה שמעתי מוזיקה של הנואבה טרובה,2רוק משנות השבעים, פיתחתי את החוש המוזיקלי שלי בהאזנה לדיסטורשן.
המילים הראשונות שלמדתי היו:
ערכים, אידיאולוגיה, מפלגה, עם.
כשההורים שלי אמרו אותן, דמיינתי בסופן סימן קריאה.
בקיץ אחר כך אבא נסע דרומה, למפגש של צעירי המפלגה, שלושה חודשים לא שמענו ממנו כלום.
אחד השכנים התחיל להסתובב סביב אמא, הביא לה ספרים, הם כתבו כרזות, הלכו למפגשים מחתרתיים – גם אני הצטרפתי, עם חוברת הצביעה שלי.
בוקר אחד הוא בא לחפש אותה כשפיו מכוסה במטפחת, הוא קשר אותה ממש גרוע, יותר מניסיון הסוואה, זה נראה לי כמו משחק פיתוי בטעם רע.
באותו לילה הוא נשאר לישון אצלנו.
מבעד למחיצה שמעתי אנחות וצחוק של שני אנשים שמוצאים חן זה בעיני זה.
בתרגיל שקוף הוא חזר למחרת והביא לי מתנה, מסלול מכוניות שעשה די הרבה רעש.
הייתי מעדיף רכבת, עם צפירות לסירוגין וגלגלים חמקניים.
כשאבא חזר היה ויכוח סוער שכל השכנים שמעו, וכל המילים הגדולות הרגילות נזרקו בו כבומרנגים:
ערכים, מחויבות, אידיאולוגיה, מפלגה, עם.
אני לא יודע אם בסדר הזה, אבל בתדירות הזו:
ערכים, מחויבות, אידיאולוגיה, מפלגה, עם.
ציירתי כוכב עם חמישה קדקודים וסימנתי כל חזרה.
פעם אחת הופיע בבית אב חורג אחר, שנקשרתי אליו, אלא שהפעם היו לו זקן, פאה ומבטא אורוגוואי.
הצצתי בו מזווית העין, נזכרתי בו נוחר במיטה של אמא, ואילו עכשיו שמעתי אותו מתכנן אסטרטגיה לאיזה מבצע קומנדו.
מכאן ואילך היינו למשפחת כרומוזום 21:
שתי אימהות, שלושה הורים, חמישה סבים, המוני דודים בכל מקום.
גרתי בכל מיני בתים, באכסניות זמניות, בדירות נטושות.
המילה שהכי שנאתי בעולם הייתה שליחות:
היא אמרה שאבא או אמא שלי ייעדרו הרבה זמן.
כשהתנגדתי ובכיתי הם חזרו על משפט הקסם:
"הוראות מהמפלגה!", "הוראות מהמפלגה," אמרתי אני, בלי סימן קריאה.
שתי המילים האלה היו התשובה לכול:
מעברי דירה פתאומיים, היעדרויות, פרידות משפחתיות, חילופי זוגות.
כמה זמן אחר כך, בין רהיטים שהגיעו מאיזה מעבר דירה, קראתי ידיעה על התנקשות שנכשלה ואת שמות האנשים שנעצרו.
הבנתי, אחר צהריים לוהט אחד, שאבא שלי כלוא בחדר צר כשהשמש פוגעת באלכסון בכלי המטבח.
אני חושב שהתעלפתי בין הילדים המזיעים בחום העוועים של ארבע אחר הצהריים בשיא הקיץ.
אף פעם לא היה לי אומץ לבקר אותו בכלא.
כולם נדו בראשם כשחזרו מהביקורים, אמרו כמה הוא רזה.
העדפתי שיישאר לי בראש כמו שהוא, גבר עצבני שמעשן סיגריות ומקמר את כף ידו על המצח.
היה לי תצלום של אבא מתחת לכרית.
דיברתי איתו בלחש כל לילה.
אחרי ששחררו אותו הוא נשאר בבית.
שמתי לב שהוא יותר עדין איתנו, בתנועות, בנימת הקול.
"מה קורה בינך לבין אמא?" שאלתי.
שניהם משכו בכתפיים, ניסו משפטים שלא אמרו כלום.
אני משער שקשה שילד מביט בך ומצפה לשווא לתשובה משני הורים מבולבלים.
היא יצאה למסדרון, הכינה קפה, הצביעה על מקום בשבילי על הספה.
הם מנסים שוב, היא אמרה.
"מנסים מה?" שאלתי.
"להיות ביחד, אתה לא שמח?" אבל האושר, כצפוי, היה שברירי מאוד.
יום אחד אמא באה והודיעה בכובד ראש:
"אני נוסעת לשנה לברית המועצות.
את אבא שלך שולחים לרומניה, מסוכן בשבילו להישאר כאן, יעצרו אותו שוב.
אתה תישאר עם מרתה, יהיה לך טוב אצלה." בהיתי בה בלי להבין מה קורה בתוכי, ספרתי פעמיים עד שתים עשרה ויצאתי בטריקת דלת.
ביליתי את גיל ארבע עשרה באיסוף שטרות רובל עם אותיות קיריליות ובולים עם פרצופו של לנין, כל זה בחדר של החברה של אמא שלי, שאימצה אותי אל ביתה.
אתם טיילתם ברחבי הגוש הסובייטי ושלחתם לי גלויות.
אבא שלי נפגש עם יוסיפ ברוז טיטו או המרשל טיטו, קיבלתי מעטפה עם החותמת Socijalistička Federativna Republika Jugoslavija ושטר של עשרים דינרים.
התחלתי לאסוף שטרות ובולים מתוך ייאוש.
יצאתי לקראת הדוור בנשימה עצורה, הוא עוד לא הספיק לצלצל בפעמון וכבר הייתי מושיט יד לקבל את המעטפות הזרות שעליהן שלושה בולים ושתי חותמות, כניסה ויציאה.
בהדרגה הכרתי עוד שמות, ערים ומדינות, שמיקמתי על מפת העולם התלויה על הקיר.
הייתי גוזר את הבול, משרה אותו במים עד שהדבק נמס, ולבסוף מכניס אותו לאלבום קרטון שדפי נייר שקופים חצצו בין דפיו.
פעם, כשמריה קצצה גזרים לארוחת הערב, שאלתי אותה מה התפקיד שלה במפלגה.
"לשמור על הילדים של החברים שנוסעים לשליחות," ענתה לי בעודה מפזמת שיר של סילביו.3למריה הייתה ילדה בת שבע עשרה, לילי.
הייתי מרותק לריסים הארוכים ולרגליים המוצקות שלה, ולא יכולתי להסתיר זאת.
"אני אגיד לך את האמת," היא אמרה לי.
שאלתי אותה על אבא שלה.
היא הצביעה על העתק של תמונה שהיה תלוי על הקיר, פנים מטושטשים של גבר ומתחתיהם הכיתוב:
"איפה הם?".
זיהיתי את השלט ולא אמרתי כלום.
בנקמה היא גילתה לי שאני מ"ילדי העוצר",4 זה לא שעשע אותי במיוחד.
הפעם הראשונה שלי הייתה עם לילי.
הסצנה הזו עדיין חקוקה לי ברשתית, איך חיפשנו חומרי נפץ במחסן בחצר האחורית ובסוף תלשנו אחד לשני את הבגדים.
הביוגרפיה הלא רגילה שלנו חיברה בינינו, וגם תמימות ילדותית שנטרפה בעקבות ההחלטה של הורינו לאחוז בנשק.
שאלתי אותה אם היא זוכרת משהו מאבא שלה, "שום דבר," ענתה לי בכעס, והעבירה לי יתד.
הקמנו אוהל שנשען על אחד הקירות של המחסן, אספנו כל מיני מקלות ושטויות וחימשנו את הבית שלנו.
זה היה מקום אוטונומי, עם חוקים משלו.
מקום שמבטי האבות לא חדרו אליו, וגם לא מבטי האימהות.
לילי הפשיטה אותי ושמה לב לשערות שיש לי מתחת לבית השחי וגם לפס הארוך והצר של שיער חום שיורד מהבטן עד למטה.
לפעמים היה לי ריח חמוץ, של מבוגר.
היא העבירה לי שיעור מזורז במילים גסות, השיגה לי מגזינים פורנוגרפיים וספרים, הכריחה אותי ללמוד בעל פה איזה שיר מתור הזהב וללחוש לה אותו באוזן.
ללילי היה לוח שנה שהיא הקיפה בו יום אחד בעיגול ואת חמשת הבאים אחריו באליפסה.
בימים האלה הלכנו על הקצה והיא הדפה אותי כשעברתי את הגבול.
תמיד הרגשתי שהיא עושה את זה כמו עוד סוג של שליחות, אבל במסירות של חברת מיליציה ממושמעת.
ההכשרה שלי באהבה הייתה בידיה.
שנינו היינו ארגון, היא המפקדת ואני הפקוד.
פעלנו יחד נגד הרעים, שהיו אנשי הצבא, בשם הטובים, שהיו ההורים שלנו.
אחר כך הסתערנו על לימודי התשוקה:
איך ללחוץ ביד במקום הסודי, להכניע את הדגדגן בתנועות מעגליות כאילו הוא ג'ויסטיק של אטארי, להשאיר שם את האצבע, לדעת לחכות, לזהות את הלחות הרצויה, להתנשק עם הלשון בלי שהשיניים יתנגשו, לחפש את העווית הנכספת בעיניים עצומות בעשב.
מרתה לא שאלה, אני לא חושב שהיא חשדה בטבע היחסים בינינו, בעיניה הייתי ילד בן ארבע עשרה ובתה הייתה אישה בת תשע עשרה.
חוץ מזה היא תמיד הייתה עסוקה, קיבלה אורחים, הקלידה מסמכים.
אני זוכר אותה יושבת על הרצפה עם מכונת כתיבה "אוליבטי" על הברכיים וסיגריות ביד, מדברת עם זרים, דיפלומטים או אינטלקטואלים בשתיים או שלוש שפות שונות, שרעד קלוש חלף בשפתיה כשהחליפה ביניהן.
אני מוכרח להודות שהייתה תקופה שהסביבה הזו ריגשה אותי.
הייתה תקווה במצעד הידיים שאחזו בחוזקה במסמכים ויצאו מהדלת הראשית.
יותר ממבקר אחד שאל אם אני "הבן של".
מרתה אישרה, האורח נעץ בי מבט רציני, הרגשתי תערובת של רחמים עצמיים וגאווה.
הנסיעה של אמא לרוסיה נמשכה כמעט ארבע שנים, והיא חזרה ממנה נשואה לשכן.
סגנון הלבוש שלה השתנה:
היא לבשה מעיל עור ומטפחות משי.
לא ידעתי אם לקבל אותה בנשיקה קרה או להסתער על האישה הזו, היפה כל כך.
התקשיתי להעמיד פנים שאנחנו משפחה, אני והגבר הזה שמעולם לא מצא חן בעיניי.
התבגרתי בטרם עת וידעתי שכשאני יושב לשולחן לא אותי רואים, אלא את אבא שלי.
האב הנעדר נכח ביתר שאת דרך הגנטיקה הדומיננטית שלו.
נעצתי את המזלג באוכל והנעתי אותו אל פי בלי להרים את הראש מהצלחת, כדי להימנע ממבטים שיתפרשו לא כהלכה.
כך הגנתי על עצמי מהמחשבות הפנימיות שייחסתי להם:
"הנה הגבר שהכניס אותה להריון, זה שאף פעם לא שולח כסף, שאף פעם לא יודעים איפה הוא".
הצעיר המהפכן נהיה פונקציונר מסודר של איזו עמותה אקולוגית בארצות הברית, מובטל בין פרויקט לפרויקט או בין ייעוץ לייעוץ.
גרתי איתם כמה חודשים, ואז ניסו להתנקש בפינושה, זה היה יום ראשון, אכלנו ארוחת ערב, פתאום היה מבזק חדשות של "שישים דקות".
אמא התלבטה איך ראוי להגיב לפני בנה, הסתירה את האושר שלה, את האושר האשם שלה.
נפלט לה איזה "סוף כל סוף קורה משהו לחרא הזה." המשכתי להתרכז בלחמנייה עם הנקניק.
השכן התהלך בבית וצעק משפטים זועמים:
"כל כך הרבה שנים הם התאמנו, רשלנים מטומטמים, בטוח שהם השתמשו ברימונים תוצרת בית." עוד יום ראשון אפור, שומרי ראש מתים, עיני החמוס של הנכד של פינושה שנפצע מכמה רסיסי זכוכית.
בלילה חזרו שוב ושוב על המילים:
גרילה, ניקרגואה, מחתרת.
אני לא יודע למה נתקפתי חרדה עמוקה והלכתי ללילי, גם היא הייתה חסרת מנוחה, הסתגרנו בחדר, לא היה לנו זמן או ראש לחשוב על אמצעי מניעה.
היה רק צורך דחוף להיות בתוכה, למחוק את עצמנו מההיסטוריה.
לא בדקנו בלוח השנה, היינו צריכים להגן על עצמנו מהעתיד.
אבא שלי בא לטקס סיום התיכון שלי, הורידו לו את האות הראשונה משם המשפחה בדרכון והוא עבר את ביקורת הגבולות, מבוגר יותר, עם השומן המוצק הזה שיש לאמריקאים, בגדים מאיכות טובה אבל מיושנים.
בארוחת הערב שאחרי כל הנאומים, שני ההורים שלי היו סוף כל סוף סביב אותו שולחן, לראשונה זה שנים.
ביקשתי מהם שיקשיבו לי בשקט, בלי להפריע.
"הגיע תורי, זה הזמן שלי לדבר, שנים הקשבתי לכם."
תקשיבו, המהפכה בלבלה לכם את הנעורים.
קודם כל הרעש הזה שבמצב חירום יומיומי.
חיים בין פצצות, אנשים שמפוזרים בין מקומות מחבוא, יריות בלילות, מצב חירום, עוצר, ספרים שרופים.
אבל אתם יודעים, הגעתם למהפכה באיחור, עשרים שנה מאוחר מדי, התעקשתם על משהו שלא עבד, כי הטבע האנושי הוא לא מושלם.
האם שרר פעם שוויון בין אזרחים של ארץ כלשהי?
האם היו אי פעם לכל האנשים כוח ואמונה שווים לעבוד למען הזולת?
ממרחק הזמן, נדמה לי שהתערבבו אצלכם להט הנעורים והורמונים משתוללים.
עכשיו אני מטיל ספק באומץ הלב שלכם, נראה לי שהסתכנתם שלא לצורך, תליתם את הבעיות האישיות שלכם ב"מטרה"… האמנתם שאתם משיחי העתיד, עם הנשק, בגדי ההסוואה, הדיבור התמידי בגוף ראשון רבים.
שיחקתם במלחמה, אבל באמצעות חיילי הבדיל של לוח השחמט המשפחתי.
אתם הרווחתם מזה לא רע, למדתם שפות, השלמתם תארים מתקדמים על חשבון מלגות מארגונים בינלאומיים.
אבל נדמה לי ששניכם חטאתם ביהירות, תעוזה, גבורה כוזבת.
הייתם צריכים לזוז הצדה ולתת לשיירת המתים לעבור, מה הייתם משיגים במאמצים המהוססים שלכם?
בסופו של דבר, כולם משקרים לעצמם כדי להמשיך לחיות.
לא, אל תסתכלו עליי ככה.
כן, אני מודה שאני חש הערצה מסוימת, אבל למה מעולם לא ראיתם בי חייל בגדודים שלכם?
אחר כך לא זכיתי לשום הפוגה.
אבא שלי חזר לארצות הברית, לאמא שלי היה שבץ שהשאיר אותה משותקת בחצי גוף.
הייתי יושב לידה ומביט יחד איתה אל האופק.
אני דיברתי ודיברתי.
אני חושד בקיומו של עולם טוב יותר.
בואי נתרחק מהמטבח.
נתרחק מהכוסות, הכפיות, התצלומים שלך כלוחמת גרילה צעירה על המקרר.
לא, בואי נחפש את כרטיסי האוטובוס, המפות, המזוודות עם הגלגלים, המניפסטים, הכרזות של צ'ה גווארה… לילי התקשרה אליי עם "יש סיכוי ש… בוא דחוף".
בתוך פחות משעה הייתי אצלה.
היא חיכתה לי עם ערכה שקנתה בבית המרקחת.
נישקה אותי נשיקה חטופה ונכנסה לחדר האמבטיה.
אני יושב על המיטה ופורש את ההוראות של הבדיקה, כתוב שהיא בודקת הימצאות של הורמון בשם גונדוטרופין כוריוני אנושי או הורמון שלייתי אנושי בשתן.
חמש דקות ההמתנה נראות לי כנצח.
אני חושב על הילדות שלי, על הגלויות, על ה- Socijalistička Federativna Republika Jugoslavija, על כרזות ה"איפה הם?", על הלחמנייה עם הנקניק, על הבולים של לנין, על אוהל האהבה, על מכונת הכתיבה "אוליבטי".
לילי מתקרבת אליי;
על הבדיקה יש סימן חיובי באדום בין שני חורים, ואני לא אוהב לא חיבור ולא חיסור.
וכמובן מטח של האשמות:
למה לא עשיתי ביד?
או גמרתי בחוץ?
למה אני כזה כלב מיוחם?
אני חושב על הצורך העצום להיות בן לפני שהופכים לאב.
יש לי בחילה איומה ואני לא יודע באיזו אידיאולוגיה להסתיר את חוסר הרצון שלי להיות אבא.
שמי תומס, אני בן שלושים, אני גר עם אבא שלי.
אנחנו שני אנשים בודדים בבית גדול שנתקלים זה בזה בשעות יוצאות דופן, אם כי קורה שאנחנו לא מתראים ימים שלמים.
בימי חמישי באה אישה ושוטפת את הרצפה, רוחצת את הכלים, מבריקה את הרהיטים.
יש לי אח גדול, מתכנת מחשבים, שגר עם המשפחה שלו בהרים ולפעמים אנחנו נוסעים לבקר אותם.
אנחנו נוהגים בתורות, כי העיניים של אבא שלי מתעייפות.
אנחנו יוצאים בשבת מוקדם בבוקר וחוזרים בראשון אחרי ארוחת הצהריים, כדי לא להיקלע לפקקים.
אבל לא זה מה שאני רוצה לספר.
אני רוצה לספר משהו אחר, שלא סיפרתי לאף אחד.
אח שלי, ההוא שגר בהרים, הוא לא המקורי.
הוא משהו שנמצא בתוך הגוף של אח שלי, משהו שהחליף אותו.
אח שלי נעלם בחורשה לפני הרבה שנים ומאז הוא לא חזר.
כלומר, הוא חזר אבל זה לא היה הוא.
זה לא שהוא התנהג אחרת או השתנה.
זה פשוט לא היה הוא, אלא מישהו אחר שחדר למשפחה שלנו ואכל אותה מבפנים.
זה קרה ב-13 באפריל.
אני זוכר את התאריך כי זה יום ההולדת של אמא שלי.
הפעם הוא נפל על יום ראשון והלכנו לאכול במסעדת גריל בכביש 9, לכיוון סנון פריירה.
בימי ראשון התמלא האזור באנשים שבילו שם את כל היום, הם החנו את המכונית שלהם ליד השולחנות בחוץ והשאירו את הדלת הקדמית פתוחה כדי להקשיב למשחק ברדיו.
אבל ביום ראשון ההוא, לא היה שם כמעט אף אחד.
רק זוג אחד, שאכל ועזב מוקדם.
בכל אופן, מאחורי האזור של המסעדה, מעבר לגדר התיל, היתה חורשה.
היא היתה מלאה בעצים האלה שקוראים להם ירוקי-עד, שצמחו מסביב לפי התעלה והעלים הרקובים שלהם יצרו מין מזרן קרקעי.
אם נכנסים מאה מטר פנימה, החורשה נעשית מכוערת;
שברי זכוכית תקועים בבוץ, גרוטאות, כלבים מתים מנופחים מרוב ריקבון וחולדות בגודל של חתול מחטטות באשפה.
משם הגיח הדבר שהשתלט על הגוף של אח שלי.
יש לי תצלום מהיום ההוא.
אני מחזיק אותו קרוב אלי בזמן שאני כותב, כי הוא מסמן את הרגע שבו הכול התחיל להידרדר.
ארבעתנו עומדים שם, לפני העצים, ומהצד מציצה הדודג' התכולה שלנו.
אמא שלי עדיין צעירה ועין אחת שלה עצומה בגלל השמש המסנוורת.
סיגריה בוערת בין האצבעות של אבא שלי.
אח שלי מחייך, האוזניות של הווקמן תלויות על הצוואר שלו.
זה חיוך נפלא, חיוך שאומר:
תראו אותי, אני בן שבע עשרה, אני חדש בעולם, אני מלא ניצוצות.
בתמונה החיוך שלו קפוא:
זו הפעם האחרונה שראינו את החיוך הזה.
אחרי הצילום אכלנו את העוגה וההורים שלי נשכבו בכיסאות-נוח ונרדמו.
אני נשענתי על עץ וקראתי קומיקס.
לא ראיתי מה אחי עושה.
עברו אולי עשר או חמש עשרה דקות.
אז אימא שלי פקחה עיניים ושאלה איפה הוא בגבות מכווצות מדאגה.
אולי היא התעוררה מסיוט, אולי היתה לה אחת מ"תחושות הבטן" שלה.
משכתי בכתפי:
לא ידעתי איפה הוא.
אימא שלי ניגשה לגדר התיל והתחילה לקרוא לו.
היא צעקה את שמו כמה פעמים.
היא העירה את אבא שלי וקראנו לו בשלושה קולות.
אחר כך שמענו ענף נשבר ואח שלי הגיח מבין העצים עם האזניות.
הוא עמד שם והסתכל עלינו.
אני נזכר בהבעה שלו ונהיה לי קר.
"תוריד את האוזניות ותפסיק עם השטויות," גערה בו אמא שלי.
אח שלי איחר להגיב.
לבסוף הוא הוריד את האזניות בתנועה שלא היתה אופיינית לו.
כבר אז חשדתי שמשהו לא בסדר, משהו שקשה להגדיר.
אבל לא אמרתי כלום, מה יכולתי לומר?
נכנסנו למכונית ונסענו הביתה.
כעבור חודש לקחו אותו לרופא, הראשון מבין רבים:
דוקטור פֶרוֹ.
עשו לו צילום ראש וכל מיני בדיקות, אחר כך הרופא דיבר עם ההורים שלי.
פיזית, הוא אמר, אח שלי בסדר, אולי הבעיה היא גיל ההתבגרות, השתוללות של הורמונים, דחייה של העולם, אפילו דיכאון, מי לא נכנס לדיכאון בגיל שבע עשרה?
אז הוא נתן להם מספר טלפון של פסיכולוג, ששוחח עם אח שלי וחזר על האבחנה של פרו:
הילד בריא, בריא לחלוטין.
קצת שתקן, קצת שקוע בעצמו, אבל בריא.
"אתה לא מבין," אמרה אימא שלי.
"הילד הזה הוא מישהו אחר.
הוא לא הבן שלי."
הפסיכולוג משך בכתפיו.
"האישיות של הבן שלך עוברת טלטלות בגלל הגיל שלו.
את פשוט צריכה לקבל את זה."
אבל אימא שלי לא קיבלה את זה.
היא לקחה אותו לרופאים אחרים, להומאופת, לפרפסיכולוג, לרופאות אלילות.
הרעיון לא יצא לה מהראש.
ככל שעבר הזמן היא הלכה ואיבדה שליטה על חייה:
היא הפריזה בעישון, הזניחה את המראה שלה, סבלה מתקופות ארוכות של נדודי שינה שבמהלכן תיזז הרעיון במוח שלה כמו כדור פינבול.
אח שלי היה מישהו אחר והיא לא יכלה להתקרב אליו.
היא לא יכלה לשאת את הנוכחות שלו.
לפני זה היא היתה מציקה לו, פורעת את השיער שלו ואומרת לו שהוא חתיך יותר מיום ליום, דברים שעושות אימהות לבנים שלהן, אבל מאז היום ההוא בחורשה היא הפסיקה לגעת בו.
היה לה קשה אפילו להיות לידו:
היא מיד נעשתה עצבנית.
אותו דבר קרה לאבא שלי ולי:
חלק מסויים בגוף חש סלידה ממנו והתחשק להסתלק משם ולא לחזור לעולם.
לא דיברנו על זה כמעט.
אני זוכר שיחה אחת, עם אבא שלי.
ישבנו במכונית, מול אולם הספורט שבו התנהלו שיעורי ההתעמלות.
הוא התעקש להסיע אותי, אף על פי שתמיד הלכתי ברגל או נסעתי באופניים, ולפני שיצאתי מהמכונית הוא אמר שהוא רוצה לשאול אותי משהו.
אחר כך הוא חשב זמן מה ואמר:
"גם אתה שמת לב לזה?"
הנהנתי.
"הוא נושם אחרת," אמרתי.
חלקתי איתו חדר ושמעתי אותו בלילות.
"מה זאת אומרת נושם אחרת?"
"אחרת, מוזר.
הוא נושם כאילו הוא מישהו אחר.
ולפעמים אני מדליק את האור והוא יושב על המיטה בעיניים פקוחות.
הוא מפחיד אותי."
אבא שלי שתק זמן מה ולבסוף אמר:
"אימא שלך בדיכאון.
תעזור לה, אל תרגיז אותה, תתנהג יפה, בסדר?"
כבר עמדתי לספר לו על החלומות.
על החלום שחלמתי אתמול בלילה.
אבל העדפתי שלא.
"בסדר," אמרתי לו ויצאתי מהמכונית.
החלומות היו די דומים זה לזה.
אח שלי שוטט בבית בלי להדליק אורות ובלי לעשות רעש.
ניגש לתמונות התלויות על הקיר והתבונן בהן.
ניגש למיטה שלי, למיטה של ההורים שלי, והביט בנו.
העיניים שלו היו שחורות לגמרי.
אחר כך הוא חזר למיטה.
גם אימא שלי חלמה, אבל זה נודע לי רק כעבור זמן רב.
בחלומה הופיע מי שהיא כינתה "אחיך האמיתי".
אחי האמיתי, לדבריה, נמצא בתוך בור באדמה.
בור עמוק מאוד, שהיציאה ממנו נראית כמו מטבע אור קטן.
הוא שבר את ציפורניו בניסיון לטפס החוצה.
הוא היה כחוש, הצלעות שלו בלטו.
הוא צעק וצעק.
"אני מתעוררת בחרדה ומתפללת לאלוהים שהחלום הזה לא יחזור," סיפרה לי אימא שלי.
"לפעמים אלוהים מקשיב לי."
יום אחד אימא שלי הביטה בו ואמרה:
"למה אתה לא הולך מפה?"
"תירגעי," אמר אבא שלי.
אכלנו ארוחת צהריים מול הטלוויזיה, היה יום שבת או ראשון.
אח שלי תקע את המזלג ברביולי, הכניס אותו לפה ולעס בלי להסיר את עיניו ממסך הטלוויזיה.
"אני יודעת מי אתה.
אני יודעת טוב מאוד," אמרה אימא שלי והנהנה.
"תירגעי," אמר אבא שלי.
אימא שלי קמה ויצאה לעשן בחצר.
בתקופה ההיא כבר היינו משפחה מבודדת.
כמה חודשים אחרי התקרית בחורשה החברים של אחי הפסיקו לבוא.
הם לא הסבירו מדוע.
אימא שלי נתקלה באחד מהם ברחוב והוא אמר לה שכשהוא לבד עם אח שלי עוברת בו צמרמורת, ואז הראה לה את הזרוע שלו:
הזיכרון שלו לבדו עשה לו צמרמורת.
גם קרובי המשפחה התרחקו מאתנו.
ואפילו השכנים, שלפני כן היו מסתובבים אצלנו כל היום.
אח שלי עורר בהם אי נחת.
אז הם פשוט הפסיקו לבוא.
אני התעוררתי בצרחות באמצע הלילה ואבא שלי הדליק את האור.
"עשית לו משהו?" הוא שאל את אחי.
הוא דיבר אליו בנימה אלימה, כאילו הוא עומד להכניס לו אגרוף.
אח שלי הסתובב והעמיד פני ישן.
אני לא יודע כמה זמן נמשך המצב הזה.
חודשים, מן הסתם.
חודשים של ארוחות רוויות מתח, חודשים שבהם אימא שלי התחבאה בחדר הכביסה ובכתה, חודשים שבהם העדפנו להיות בכל מקום רק לא בבית.
יום אחד המזכירה נכנסה לכיתה ודיברה עם המורה שלי בקול נמוך, שולחת לעברי מבטים.
אחר כך ביקשה ממני המורה לאסוף את החפצים שלי.
אבא שלי חיכה לי בכניסה.
ראיתי על הפנים שלו שמשהו קרה, משהו רע.
"לאימא שלך היה התקף עצבים," הוא הסביר לי במכונית, מזיז את ראשו מצד לצד.
"היא ניסתה לחתוך את אח שלך בסכין."
אחרי זה נודע לי שאימא שלי עשתה את הטעות וסיפרה תחילה לשוטרים ואחר כך לפסיכולוג על התאוריה שלה לגבי ההתחלפות של אח שלי.
היא הסבירה להם שרוח כלשהי ששוכנת בעצים החליפה את אח שלי, משהו שהיא קראה באיזה מגזין.
הרוח תחייה בגוף שלו עד שהוא יישחק ואחר כך תעבור לגוף אחר וממנו לאחר, וכך הלאה.
כמו טפיל.
היא רק ניסתה לשחרר אותו, זה הכול.
ככה היא אמרה להם.
לקחו אותה לבית חולים פסיכיאטרי ולא הרשו לנו לראות אותה שבועיים.
היא צריכה להתאזן, הסביר הפסיכיאטר לאבא שלי.
יום ראשון אחד, אחרי הצהריים, נסענו לבקר אותה בפעם הראשונה.
הפנים והזרועות של אח שלי היו חבושות, כי הוא נזקק לתפרים בכמה מקומות.
התיישבנו לשולחן בטון בחצר האחורית והסתכלנו במאושפזות האחרות מקבלות את פני המשפחות שלהן.
כעבור זמן מה היא הגיעה מלווה באחות, אישה חסונה שאחזה בזרוע של אימא שלי והובילה אותה אלינו.
אימא שלי גררה רגליים, היא היתה לבושה בטרנינג בצבע תכלת, והושיטה את זרועותיה קדימה, כאילו היא עיוורת.
כשזיהתה את אח שלי, מרחוק, היא התחילה לצעוק ולהשתולל בזרועות של האישה, והיא נאלצה לקרוא לעוד אחות ויחד הן החזיקו אותה ונתנו לה זריקה.
מאז, רק אני ואבא שלי באים לבקר אותה.
אנחנו נוסעים אליה בימי ראשון, חוזרים על אותו טקס כבר עשרים שנה.
מביאים לה סיגריות, שוקולד, מגזינים.
אימא שלי יותר ויותר מנותקת, יותר ויותר רחוקה:
אני יכול להריח את הבל פיה כשהיא מתכופפת ללחוש לי באוזן, סירחון סמיך, כבד.
היא תמיד אומרת לי את אותו דבר.
"שלא תעז להישאר לבד עם הדבר הזה.
הוא רע, מלא שנאה.
הוא שונא את שלושתנו.
הוא שונא אותנו כי אנחנו שונים.
אתה מבין אותי, מתוק שלי?"
ואני אומר לה שכן.
שאני מבין.
לכל משפחה יש שיר משלה, השיר שהיא שרה יום יום.
שיר שמורכב מהמחוות הקטנות שמאפשרות לה לחיות ביחד, להניח לזמן לחלוף, לא לחשוב.
כל עוד שרים את השיר הזה, האש תמיד תבער.
וכשהשיר פוסק, המשפחה מתפוצצת כמו פצצה גדולה ואיבריה נפוצים ברסיסים לכל עבר.
בגלל זה אנחנו שרים יום יום את אותו הדבר:
כדי להישאר ביחד.
כדי שלא תיכבה האש.
לפני כמה חודשים נאלצתי לנסוע באחד מהאוטובוסים האלה שעוצרים בכל עיירה בדרך.
זה היה נורא:
הפנס מעל המושב לא עבד, המשענת לא נפתחה לאחור, החימום היה מוגזם.
ברגע מסויים התעוררתי, מבולבל:
האוטובוס חנה בתחנה של עיירה קטנה.
היו בה שלושה רציפים והיה חשוך.
על הרצפה השמנונית ישן כלב ואיש אחד נשען על עמוד, תיק גדול של אדידס על כתפו.
אני זוכר שחשבתי:
איזה דיכאון לחיות במקום כזה.
ואז הסתכלתי על האיש שוב.
הרגשתי עקיצה קפואה בעמוד השדרה:
זה היה אח שלי, האח האמיתי שלי, בתוספת כמה שיערות שיבה וכמה קילוגרמים, אמנם, אבל אני מוכן להישבע שזה היה הוא.
הייתי צריך לקום, לעצור את האוטובוס, לצעוק כמו משוגע, אבל רק ישבתי, נעוץ במושב שלי.
האוטובוס התחיל לצאת מהתחנה ולא יכולתי לעשות כלום.
כיסיתי את הפנים ולא הסרתי את הידיים עד שאורות העיירה נותרו הרחק מאחור וצללנו לחשכה המפלצתית של הכביש המהיר.
עכשיו אנחנו יושבים בחצר האחורית של הבית שלו בהרים, אח שלי ואני.
היום יום ראשון, יום ראשון חמים שמבשר על קיץ.
אבא שלי, אשתו של אחי והבן שלהם שקועים בשנת צהריים מזה זמן מה.
אבל אנחנו עדיין פה, מתחת לעצים, מסתכלים על ההרים ומקשיבים לנחל שזורם לא רחוק מאתנו.
נהנים מהרוגע.
לא החלפנו מילה כבר עשרים דקות.
אני מביט באח שלי.
הוא מביט בי.
מי אתה?
אני צריך לשאול אותו.
מה אתה?
אבל אני מעדיף לא לדעת.
אחרי הכול, הוא משפחה.
*דימוי:
גרגורי קרודסון, מתוך "מתחת לורדים" (2003-8) כל היום רבצו ארבעת הבנים השוטים של משפחת מאסיני-פֵרָאס על ספסל בחצר, לשונם משתרבבת בין שפתיהם, עיניהם מטומטמות, ראשיהם סבים אנה ואנה בפה פעור.
חצר של עפר היתה זו, תחומה ממערב בחומת לבֵנים.
הספסל ניצב במקביל לה, חמישה מטרים ממנה, ושם יושבים היו בלי נוע, עיניהם נעוצות בלבֵנים.
כששקעה השמש ונסתרה מאחורי הגדר, היתה לשוטים חגיגה.
תחילה משך האור המסמא את תשומת-ליבם.
לאט-לאט היו עיניהם מתעוררות, ולבסוף היו פורצים ברעמי צחוק, ארבעתם באותה עליצות של עוועים, מביטים בשמש בשמחה בהמית, כמו היתה דבר-מאכל.
פעמים אחרות יושבים היו בשורה על ספסלם ומחקים במשך שעות את זמזום החשמלית.
גם קולות רעש רמים היו מנערים אותם מקפאונם, ואז היו מתרוצצים בחצר סביב-סביב, נושכים את לשונם וגועים.
אך לרוב שרויים היו בקהיון טמטום קודר, רובצים כל היום על ספסלם, רגליהם משתלשלות בלי נוע, רוקם הדביק נספג במכנסיהם.
הגדול היה בן שתים-עשרה, והצעיר בן שמונה.
חזותם המזוהמת והעלובה העידה עליהם כי חשׂוכים הם כל טיפול אימהי.
ובכל זאת, ארבעת השוטים הללו היו בשעתם בבת-עינם של הוריהם.
מקץ שלושה חודשים לנישואיהם, כיוונו מאסיני וברטה את אהבתם המוגבלת, אהבת בעל ואשה, אשה ובעלה, לקראת עתיד חיוני הרבה יותר:
בן.
הייתכן אושר גדול יותר לנאהבים מהתגשמות כה מכובדת של רגשותיהם, הגאולים מן האנוכיות השפֵלה של האהבה ההדדית בלא כל ייעוד, ומה שחמור יותר לאהבה עצמה, בלא כל תקווה אפשרית להתחדשות?
כך הרגישו מאסיני וברטה, וכשנולד הבן, לאחר ארבעה-עשר חודשי נישואים, סבורים היו כי אכן התגשם אושרם.
התינוק גדל קורן ויפהפה, עד שמלאו לו שנה וחצי.
אלא שבחודש העשרים לחייו טלטלו אותו לילה אחד פירכוסים איומים, ולמחרת בבוקר שוב לא הכיר את הוריו.
הרופא בדק אותו בקפידה מקצועית, שניכר בה החיפוש אחר סיבת המחלה בחוליי ההורים.
כעבור ימים אחדים שבה יכולת התנועה לאיבריו המשותקים של הפעוט, אך התבונה, הנשמה, אפילו החושים, הסתלקו לבלי שוב.
הוא נשאר רפה-שכל לחלוטין, מזיל ריר, מתנודד כמת על ברכי אמו.
"ילדי, ילדי היקר," התייפחה זו מעל החורבה המחרידה של בנה-בכורה.
האב, כורע תחת יגונו, ליווה את הרופא החוצה.
"לך אני יכול לגלות:
לדעתי זה מקרה אבוד.
הוא יוכל להשתפר מעט, להתחנך עד כמה שיתיר לו השכל המוגבל, אבל לא יותר מזה."
"כן!… כן!…" השיב מאסיני.
"אבל תגיד לי, אתה חושב שזה תורשתי, ש…?"
"בעניין תורשה מצד האב, כבר אמרתי לך מה דעתי כשראיתי את בנך.
ובנוגע לאם, יש לה ריאה אחת שלא נושפת היטב.
לא מצאתי יותר מזה, אבל הנשיפה קצת שורקנית.
שלח אותה לבדיקה מקיפה."
בלב שבור לרסיסים ממוסר-כליות, הכפיל מאסיני את אהבתו לבנו, השוטה הקטן ששילם על חטאי סבו.
מלבד זה היה עליו לנחם ולעודד בלי הרף את ברטה, שנפגעה עד עמקי נשמתה מכישלון זה בראשית דרכה כאם.
אך טבעי הוא איפוא, שבני-הזוג השליכו את כל יהבם על התקווה לבן אחר.
בן זה אומנם נולד, ובריאותו הטובה וצחוקו הצלול שוב הפיחו חיים בעתיד שכָּבָה.
אך בהיותו בן שמונה-עשר חודש שבו ונשנו בו הפירכוסים שתקפו את אחיו הבכור, ולמחרת הקיץ הבן השני והנה הוא רפה-שכל.
הפעם שקעו ההורים בייאוש עמוק.
אם כך, דמם ואהבתם מקוללים!
אהבתם, מעל לכל!
הוא בן עשרים ושמונה, היא בת עשרים ושתיים, וכל רגשותיהם הלוהטים אין די בהם ליצור ולוּ חלקיק אחד של חיים בריאים.
שוב לא ייחלו ליופי ולחוכמה שביקשו בבכורם, אלא רק לבן, ילד ככל הילדים!
אסונם השני הצית בליבם להבות אהבה חדשות, רוויות כאב וכמיהה מטורפת לגאול אחת ולתמיד את קדוּשת אהבתם.
הפעם נולדו תאומים, ומקרה האחים הגדולים שב ונשנה על כל פרטיו.
אף-על-פי-כן, מעבר לכאבם התהומי, נותרה במאסיני ובברטה חמלה גדולה כלפי ארבעת בניהם.
היה עליהם לחלץ מחשכת הבהמיות העמוקה לא רק את הנשמות, אלא גם את החושים החרֵבים.
הילדים לא ידעו לבלוע מזון, לנוע ממקום למקום, אפילו לא לשבת.
לבסוף למדו ללכת, אך כיוון שלא השגיחו בשום מכשול שעמד בדרכם, היו נתקלים בכל דבר.
כשרחצו אותם היו צווחים עד שהדם הציף את פניהם.
רק האכילה עוררה אותם לחיים, ולמראה צבעים בוהקים או לשמע קולות רעם היו פורצים בצחוק, משרבבים את לשונם ומזילים נהרות ריר, צוהלים בטירוף בהמי.
היתה להם אומנם יכולת חיקוי מסוימת, אך מלבד זאת לא ניתן להפיק מהם מאומה.
עם בוא התאומים תמה ונשלמה, כמדומה, השושלת המבעיתה.
אך כעבור שלוש שנים שבה וניצתה בברטה ובמאסיני התשוקה לילד נוסף, שכן האמינו כי הזמן הרב שחלף הסיר את הקללה.
תוחלתם נכזבה.
והכמיהה הלוהטת שהיתה למפח-נפש בגין העקרות, העכירה את יחסיהם.
עד אז נטל כל אחד מהם על עצמו את חלקו באחריות לאומללות בניהם;
אך משנואשו מן הגאולה, לנוכח ארבע הבהמות שנולדו מהם, התעורר בהם הדחף להאשים איש את רעותו, דחף שהוא נחלת הנפשות הנחותות.
תחילה השתנה כינוי-הקניין בדבריהם:
הילדים שלך.
ומכיוון שהעלבון טמן בחובו גם רמיזה ארסית, כבדה המועקה ביניהם.
"נדמה לי," אמר לילה אחד מאסיני, שנכנס ושטף את ידיו, "שהיית יכולה להשגיח יותר על הניקיון של הילדים."
ברטה הוסיפה לקרוא כאילו לא שמעה.
"זאת הפעם הראשונה," השיבה כעבור רגעים אחדים, "שאני רואה אותך דואג למצב הילדים שלך."
מאסיני הפנה קמעה את פניו לעברה בחיוך מאולץ.
"הילדים שלנו, נדמה לי."
"בסדר, הילדים שלנו.
ככה טוב לך?"
הפעם דיבר מאסיני בלי כחל ושרק:
"עוד מעט תגידי שאני האשם, לא?"
"הו, לא!" חייכה ברטה, חיוורת כסיד.
"אבל גם אני לא, נדמה לי… זה מה שהיה חסר!…" לחשה.
"מה היה חסר?"
"שאם מישהו אשם, זאת לא אני, הבנת?!
זה מה שרציתי להגיד לך."
לרגע נעץ בה עיניים שנשקפה מהן תשוקה עזה לגדף אותה.
"נו, די!" פלט לבסוף, וניגב את ידיו.
"כרצונך, אבל אם אתה מתכוון להגיד…" "ברטה!"
"כרצונך!"
זו היתה ההתנצחות הראשונה, ובעקבותיה באו אחרות.
אך בפיוסים הבלתי-נמנעים, שוב התמזגו נשמותיהם בכמיהה לוהטת, כפולה ומכופלת, לילד נוסף.
כך נולדה בת.
שנתיים קיננה בליבם חרדה מפני אסון נוסף.
אך כלום לא קרה.
הבת לבדה היתה משוש-ליבם של הוריה, והיא ניצלה זאת כדי להביאם אל קצה גבול הפינוק והחינוך הקלוקל.
אם עד אז דאגה ברטה תמיד לבניה, עם הולדת בֶּרְטִיטָה שכחה מהם כמעט לגמרי.
עצם זכרם עורר בה פלצוּת, כזכר חטא נורא שנאלצה לחטוא.
כך הרגיש גם מאסיני, אם כי במידה פחותה.
אולם הדבר לא הביא מנוחה לנפשם.
לנוכח המיחוש הקל ביותר שפקד את בתם נתקפו אימה פן תאבד להם, ובד בבד גאתה ביניהם האיבה שעוררו בהם צאצאיהם הפגומים.
המרירות הצטברה בתוכם זמן רב כל-כך, עד שעלתה על גדותיה, והחיכוך הקל ביותר הפיק מהם רעל.
למן המריבה הארסית הראשונה חדלו לכבד זה את זה;
ואם יש דבר שהאדם נגרר אליו בהנאה אכזרית מרגע שהתחיל בכך, הרי זה הדחף להשפיל את הזולת עד עפר.
לפנים עצרו בעד עצמם בשל כשלונם המשותף;
עתה, כיוון שהאירה להם ההצלחה פנים, ייחס אותה כל אחד לעצמו, וחש תיעוב גובר והולך לזכר ארבעת הצאצאים שהאחר כפה אותו לברוא.
עם הרגשות האלה, שוב לא נותר בהם אף שמץ של חיבה כלפי ארבעת הבנים הגדולים.
המשרתת הלבישה, האכילה והשכיבה אותם בגסות שלא טרחה להסתירה.
כמעט כל היום רבצו להם עזובים מול הגדר, עשוקים מכל חמימות.
כך מלאו לבֶּרטיטה ארבע שנים, ובלילה ההוא, מרוב ממתקים שהוריה לא היו מסוגלים לאסור עליה, נתקפה חום וצמרמורת.
הפחד שמא תמות או תהיה רפת-שכל כאחֶיה פתח שוב את הפצע הנצחי.
שלוש שעות לא דיברו מטוב ועד רע, וכמו תמיד כמעט, גם הפעם היו צעדיו הכבדים של מאסיני העילה למריבה.
"אלוהים אדירים!
אתה לא יכול ללכת יותר בשקט?
כמה פעמים…?"
"נו, טוב, שכחתי.
די!
אני לא עושה את זה בכוונה."
היא חייכה בבוז.
"לא, את זה לא חשבתי עליך."
"גם אני אף פעם לא הייתי חושב עלייך… שחפנית!"
"מה!
מה אמרת?…"
"כלום!"
"כן, אמרת משהו!
תראה, אני לא יודעת מה אמרת, אבל אני נשבעת לך שהייתי מעדיפה כל דבר, רק לא אבא כמו שהיה לך!"
מאסיני החוויר.
"סוף-סוף!" סינן מבין שיניו.
"סוף-סוף, נחש שכמוך, אמרת את שלך!"
"נחש?
בסדר!
אבל ההורים שלי היו בריאים, אתה שומע?
בריאים!
אבא שלי לא מת מהתקף טירוף!
אני הייתי יכולה ללדת בנים כמו כולם!
הבנים האלה שלך, ארבעתם שלך!"
מאסיני התפרץ גם הוא.
"נחש שחפני שכמוך!
זה מה שאמרתי לך.
כן, זה מה שרציתי להגיד לך!
תשאלי את הרופא, תשאלי אותו מי אשם בדלקת קרום-המוח של הבנים שלך:
אבא שלי או הריאה המחוררת שלך, נחש שכמוך!"
המריבה החריפה והלכה מרגע לרגע, עד שיבבה של בֶּרטיטה חתמה את פיותיהם כהרף-עין.
באחת לפנות בוקר חלף קלקול הקיבה הקל, וכדרך כל זוג צעיר שידע אהבה עזה, ולוּ בעבר, בא הפיוס, נרגש יותר ככל שהיו העלבונות שפלים יותר.
בוקר נפלא עלה, וברטה, בקוּמה, ירקה דם.
ההתרגשות והלילה הרע שעבר עליה בוודאי היו אשמים בכך לא מעט.
מאסיני חיבק אותה שעה ארוכה, והיא מיררה בבכי, אבל איש מהם לא העז לומר מילה.
בעשר החליטו שייצאו אחרי ארוחת הצהריים.
הואיל ולא נותר להם זמן רב, הורו למשרתת לשחוט תרנגולת.
היום הקורן עקר את השוטים מספסלם.
וכך, בשעה שהמשרתת שחטה את העוף במטבח, כשהיא מקפידה להקיז את דמו לאט-לאט (ברטה למדה מאמה שיטה מוצלחת זו לשמר את טריות הבשר), נדמה היה לה ששמעה קול נשימה מאחוריה.
היא הסתובבה וראתה את ארבעת השוטים, כתף אל כתף, מביטים בניתוח בהשתאות.
אדום… אדום… "גברת!
הילדים כאן, במטבח."
ברטה הגיעה;
אף פעם לא הרשתה שיניחו שם את כף רגלם.
אפילו בשעה זו של מחילה שלמה, של שיכחה ואושר מחוּדש, אין מנוס מהמחזה האיום הזה!
שכן, מטבע הדברים, ככל שגאתה בה אהבה עזה יותר לאישהּ ולבתה, כן נעכרו רגשותיה כלפי המפלצות.
"שייצאו מכאן, מריה!
סלקי אותם!
סלקי אותם מייד, אני אומרת לך!"
ארבע הבהמות האומללות נדחפו בגסות והושלכו בחזרה לספסל.
אחרי הארוחה יצאו כולם מהבית.
המשרתת נסעה לבואנוס איירס, והמשפחה הלכה לטייל בין הגינות.
עם רדת היום חזרו, אבל ברטה רצתה להיכנס רגע לדרוש בשלומן של שכנותיה ממול.
בתה חמקה הביתה מייד.
בינתיים לא משו ארבעת השוטים כל היום מספסלם.
השמש כבר עברה את הגדר והתחילה שוקעת, והם הוסיפו לבהות בלבֵנים, דוממים מאי-פעם.
לפתע פתאום חצץ משהו בין מבטם ובין הגדר.
אחותם, עייפה מחמש שעות במחיצת הוריה, רצתה לערוך תצפית בעצמה.
היא עמדה לרגלי החומה ונשאה למעלה מבט מהורהר.
ללא ספק רצתה לטפס.
לבסוף בחרה בכיסא חסר-מושב, אך לא היה די בכך.
אז ניסתה מיכל דלק, וחושיה הטופוגרפיים הורו לה להציבו במאונך.
וכך הצליחה.
ארבעת השוטים ראו במבט אדיש כיצד אחותם משיגה לה שיווי-משקל בסבלנות רבה, וכיצד היא מתמתחת על קצות אצבעותיה ומשעינה את סנטרה על קצה החומה, בין ידיה המתוחות.
הם ראו אותה מסתכלת לכל עבר ומחפשת לה משענת לכף רגלה כדי להתרומם עוד.
אך מבטם של השוטים התעורר;
אותו ניצוץ עקשני ניצת באישוני כולם כאחד.
מבטם רותק אל אחותם, בעוד רעבתנות בהמית, גוברת והולכת, משנה כל תו בפניהם.
לאט-לאט קרבו אל החוֹמה.
הקטנה, שכבר הצליחה להשעין את כף רגלה, וכבר עמדה לרכוב על ראש החומה ובוודאי היתה נופלת לעברה השני, חשה פתאום כי אוחזים ברגלה.
שמונה העיניים שנישאו אליה מלמטה וננעצו בעיניה שלה מילאו אותה פחד.
"תפסיק!
עזוב אותי!" צרחה וטלטלה את רגלה.
אבל משכו אותה מטה.
"אמא!
אַיי אמא!
אמא, אבא!" זעקה בבכי.
עדיין ניסתה להיאחז בקצה החומה, אבל הרגישה שהיא נעקרת ונופלת.
"אמא!
אַיי!
אִ…" יותר לא הצליחה לצעוק.
אחד מהם לפת את צווארה וסילק את תלתליה כמו היו נוצות, והאחרים משכו אותה באחת מרגליה אל המטבח, ששם הוקז בבוקר דמה של התרנגולת הקשורה היטב, חייה אוזלים ממנה טיפין-טיפין.
בבית ממול דימה מאסיני לשמוע את קול בתו.
"נדמה לי שהיא קוראת לך," אמר לברטה.
הם כרו אוזן בדאגה, אך לא שמעו עוד.
אף-על-פי-כן, כעבור רגע נפרדו לשלום, ובשעה שברטה הלכה לתלות את כובעה פנה מאסיני לחצר:
"בֶּרטיטה!"
אין קול ואין עונה.
"ברטיטה!" נשא את קולו, שבגד בו עכשיו.
והשקט היה כה מבשר-רעות לליבו החרֵד תמיד, שפחד נורא הקפיא את גבו.
"ילדה שלי!" רץ, מיואש כבר, לאחורי החצר.
אבל כשחלף מול המטבח ראה ים של דם על הריצפה.
הוא דחף בפראות את הדלת הפתוחה למחצה וזעקת-אימים בקעה מגרונו.
ברטה כבר החלה לרוץ אף היא לשמע קריאתו הנואשת של האב לבתו, וכששמעה את צעקתו נעקרה מגרונה זעקה.
אך כשהסתערה אל המטבח חסם מאסיני את דרכה, חיוור כמוות:
"אל תיכנסי!
אל תיכנסי!"
ברטה הספיקה לראות את הריצפה המוצפת דם.
היא לא הצליחה אלא לשאת את זרועותיה אל ראשה ולהתמוטט מול גופו באנקה צרודה.
*מתוךעל אהבה, טירוף ומוות, הוצאת חרגול, 2001.
*דימוי:
דיאן ארבוס בשנה שמלאו לי תשעים ביקשתי להעניק לעצמי ליל אהבה מטורפת עם נערה בתולה.
נזכרתי ברוֹסה קַבַּרקַס, בעלת מוסד חשאי שנהגה להודיע ללקוחותיה הנאמנים כל פעם שהיתה לה סחורה חדשה.
אף פעם לא התפתיתי לכך ולא לשום פיתוי אחר מפיתוייה המגונים הרבים, אבל היא לא האמינה בטוהר עקרונותי.
"גם המוסר הוא עניין של זמן," היתה אומרת בחיוך מרושע, "אתה עוד תראה." היא היתה קצת יותר צעירה ממני, וכל כך הרבה שנים לא שמעתי ממנה עד שבוודאי כבר יכלה להיות מתה.
אבל מיד כשענתה, אחרי הצלצול הראשון, הכרתי את קולה בטלפון, והודעתי לה ישר ולעניין:
שבוודאי "היום כן."
היא נאנחה:
"אַי, מלומד עצוב שלי, קודם אתה נעלם לעשרים שנה ואז אתה חוזר פתאום רק כדי לבקש בקשות בלתי אפשריות." ומיד התעשתה ושבה אל מיומנותה המקצועית והציעה לי חצי תריסר אפשרויות מענגות, אבל משומשות כולן, זאת יש לומר.
לא הסכמתי והתעקשתי שהיא חייבת להיות בתולה, ועוד הלילה.
היא שאלה בדאגה:
"מה אתה רוצה להוכיח לעצמך?" "שום דבר," עניתי לה, פגוע בנקודת התורפה שלי, "אני יודע טוב מאוד מה אני יכול ומה לא." היא ענתה באדישות שהמלומדים יודעים הכל, אבל לא הכל:
"הבתולות היחידות שנשארו בעולם זה אתם, ילידי אוגוסט.
למה לא הזמנת את זה מראש?" "ההשראה מופיעה בלי התרעה," אמרתי לה.
"אבל אולי תחכה," אמרה היא, שתמיד התיימרה לדעת יותר מכל גבר, וביקשה ממני זמן, ולוּ רק יומיים, כדי לבדוק את השוק ביסודיות.
עניתי לה ברצינות שבעסק כזה, בגילי, כל שעה היא שנה.
"אם ככה אי אפשר," פסקה, "אבל אתה יודע מה, לא חשוב, ככה זה יותר מרגש, שיהיה, אני אתקשר אליך בעוד שעה."
אין צורך שאומר זאת, כי זה ניכר בי מרחוק:
אני מכוער, ביישן ומיושן.
אבל מרוב שלא רציתי להיות כזה, למדתי להעמיד פנים כאילו ההיפך הוא הנכון.
עד היום הזה, שבו החלטתי לספר על עצמי כמות שאני מרצוני החופשי, ולו רק כדי להקל על מצפוני.
התחלתי את הסיפור בטלפון המוזר אל רוֹסה קַבַּרקַס, כי היום הוא נראה לי כמו התחלה של חיים חדשים בגיל שבו רוב בני האדם כבר מתים.
אני מתגורר בבית קולוניאלי במדרכה שטופת השמש של פארק סן ניקולאס, שבו חלפו עלי כל ימי חיי בלי אישה ובלי ממון, ובו חיו ומתו הורי, ובו התכוננתי למות לבדי, באותה מיטה שנולדתי בה וביום שאני מקווה כי יהיה רחוק ונטול כאב.
אבי רכש את הבית במכירה פומבית בשלהי המאה התשע עשרה, השכיר את הקומה הראשונה לחנויות פאר של שותפים איטלקיים, ושמר לעצמו את הקומה השנייה לחיות בה באושר עם בתו של אחד מהם, פלוֹרינה דֶה דיוֹס קַרגָמַנטוֹס, נגנית מחוננת של מוצרט, דוברת שפות רבות ומתומכי גריבלדי, והאישה היפה והמוכשרת ביותר שהיתה מעולם בעיר הזאת:
אמי.
הבית מרווח ומואר, ובו קשתות טיח ורצפות שחמט מרוצפות אריחים פלורנטיניים, וארבע דלתות זכוכית שנפתחות אל מרפסת רחבה שאמי היתה מתיישבת בה בלילות מארס לשיר אריות של אהבה עם דודניותיה האיטלקיות.
משם אפשר להשקיף על פארק סן ניקולאס ובו הקתדרלה והפסל של כריסטופר קולומבוס, ומעבר לזה מחסני המזח והאופק העצום של הנהר הגדול מגדלנה הנשפך לים עשרים פרסאות הלאה משם.
חסרונו היחידי של הבית הוא שהשמש עוברת מחלון לחלון במשך היום, ויש לסגור את כולם כדי להצליח לישון את הסייסטה בשעות בין הערביים הלוהטות.
כשנשארתי לבדי, בן שלושים ושתיים, עברתי לחדר שהיה של הורי, פתחתי בו דלת מעבר אל הספרייה והתחלתי למכור את תכולת הבית למחייתי, עד שלא נשארו לי אלא הספרים והפסנתר המכני.
ארבעים שנה הייתי מנפח הידיעות של העיתון "לה פאס", כלומר, שחזרתי והשלמתי בפרוזה מקומית את חדשות העולם שלכדנו בחלל האוויר באמצעות הגלים הקצרים או בצופן מורס.
היום אני מתקיים איכשהו בעזרת הגִמלה של עבודה זו שכבר עברה מן העולם.
פחות מזה יש לי מגִמלת משרתי כמורה לדקדוק ספרדי ולטיני, וכמעט לא כלום מהמאמר לגיליון יום ראשון שאני כותב בלי הפסקה זה למעלה מחצי מאה, ולא כלום מביקורות המוזיקה והתיאטרון שמואילים לפרסם לי לרגל ההופעות הרבות של נגנים או שחקנים ידועי שם.
מעודי לא עשיתי דבר מלבד הכתיבה, אבל אין לי ייעוד או כשרון של מספר, אין לי שום מושג בכללי חיבור מחזות , ולקחתי על עצמי את המשימה הזאת רק מתוך אמון בספרים הרבים שקראתי בימי חיי.
במילים פשוטות, אני נצר אחרון לשושלת בלי גדוּלה ובלי ברק, שלא היה לו דבר להוריש לבאים אחריו לולא האירועים שאני מתכוון לספרם עכשיו כמיטב יכולתי בזיכרונות הללו מאהבתי הגדולה.
ביום שמלאו לי תשעים התעוררתי, כמו תמיד, בחמש בבוקר.
חובתי היחידה, מכיוון שהיה יום שישי, היתה לכתוב את המאמר החתום המתפרסם בימי ראשון בעיתון "לה פאס".
מחושי הבוקר ההוא כמו נועדו למרר לי את יומי:
עצמותי דאבו מאז עלות השחר, הישבן בער לי, ונשמעו רעמי סערה אחרי שלושה חודשי בצורת.
התרחצתי בשעה שהקפה התבשל, שתיתי ספל אחד ממותק בדבש דבורים יחד עם עוגות קַסָבָה, [1] [1] [1] [1] [1] ולבשתי את תחתוני הפִּשתה שאני לובש בבית.
נושא המאמר ליום ההוא היה, כמובן, יום הולדתי התשעים.
אף פעם לא חשבתי על הגיל כעל טפטוף מן התקרה המסמן לך כמה עוד נשאר לך לחיות.
כשהייתי ילד קטן מאוד שמעתי אומרים שכשאדם מת, הכינים ששרצו בשערו נמלטות בבהלה על הכרים, לחרפת המשפחה.
זה הבהיל אותי כל כך עד שנתתי שיגלחו את ראשי כשהלכתי לבית הספר, ואת השערות המעטות שנשארו לי עודני רוחץ בסבון "הכלב אסיר-התודה".
כלומר, אני אומר בלבי היום, משחר ילדותי היה רגש הבושה החברתית מפותח אצלי יותר מהמודעות למוות.
זה כמה חודשים תכננתי שהמאמר של יום הולדתי לא יהיה קינה שגרתית על השנים שחלפו אלא להיפך:
שיר הלל לזִקנה.
תחילה שאלתי את עצמי מתי התברר לי שאני זקן ואני סבור שזה קרה רק זמן קצר לפני היום ההוא.
כשהייתי בן ארבעים ושתיים הלכתי לרופא בגלל כאב גב שהפריע לי לנשום.
הוא לא התרשם:
"זה כאב טבעי לגילך," אמר.
"אם כך," אמרתי לו, "מה שלא טבעי הוא גילי."
הרופא חייך אלי ברחמים.
"אני רואה שאתה פילוסוף," אמר לי.
זאת היתה הפעם הראשונה שחשבתי על גילי במונחים של זקנה, אבל חיש מהר שכחתי את זה.
התרגלתי להקיץ כל יום עם כאב חדש שמקומו וצורתו השתנו עם חלוף השנים.
לעתים דמה הכאב לצליפת המוות ולמחרת היה נמוג.
בימים ההם שמעתי אומרים שהסימן הראשון לזקנה הוא שאדם מתחיל לדמות לאביו.
אם כך אפשר שקוללתי בנעורי נצח, חשבתי אז, כי צדודיתי הסוסית לא תדמה לעולם לזו הקריבית המחוספסת של אבי, ואף לא לצדודיתה הרומית המלכותית של אמי.
לאמיתו של דבר השינויים הראשונים איטיים כל כך עד שכמעט לא משגיחים בהם, ואדם מוסיף לראות את עצמו מבפנים כתמול שלשום, אבל האחרים מגלים אותם מבחוץ.
בעשור החמישי לחיי התחלתי לתאר לי מהי הזקנה כשהשגחתי בחורים הראשונים בזיכרוני.
הייתי הופך את הבית בחיפוש אחר משקפַי עד שגיליתי שהם על אפי, או הייתי נכנס אִתם למקלחת, או מרכיב את משקפי הקריאה בלי להסיר קודם את המשקפיים למרחוק.
יום אחד אכלתי שתי ארוחות בוקר כי שכחתי את הראשונה, ולמדתי להכיר את הדאגה שהתעוררה בידידַי כשלא העזו לומר לי שאני מספר להם אותו סיפור שכבר סיפרתי שבוע קודם לכן.
בימים ההם החזיק זיכרוני רשימת פרצופים מוכרים ורשימה אחרת של שמותיהם, אבל ברגע שהייתי מברכם לשלום לא הצלחתי להפגיש את הפרצוף עם השם.
גילי המיני לא הטריד אותי מעולם, כי אוני לא היה תלוי בי דווקא כי אם בהן, והן יודעות כיצד ומדוע כשהן רוצות.
היום אני צוחק לזאטוטים בני שמונים הפונים לרופא בבהלה בשל התקלות הללו, בלי לדעת שבגיל תשעים הן חמורות יותר, אבל אז כבר לא אכפת:
אלה הסכנות אם אתה נשאר בחיים.
לעומת זה, ניצחון של החיים הוא שאנחנו הזקנים שוכחים דברים בטלים אבל רק לעתים רחוקות זיכרוננו מכזיב אותו בדברים החשובים לנו באמת.
קיקרו המחיש זאת היטב במשיכת קולמוס:
"אין לך קשיש שישכח היכן טמן את אוצרו."
שקוע בהרהורים הללו ובאחרים השלמתי טיוטה ראשונה של מאמרי כששמש אוגוסט פרצה מבין השקדיות שבפארק וספינת הדואר נכנסה אל תעלת הנמל בצפירה רמה ובאיחור של שבוע, עקב הבצורת.
אמרתי בלבי:
הנה באות תשעים שנותי.
לעולם לא אדע מדוע, אף לא אנסה לדעת, אבל החיזיון המרעיש הזה הוא שהניע אותי לטלפן אל רוסה קברקס כדי שתסייע לי לכבד את יום הולדתי בליל הוללות.
זה שנים שחייתי בשלום ובשלווה עם גופי והתמסרתי לקריאה חוזרת אקראית בקלסיקונים ולתוכניות המוזיקה המשובחת הפרטיוֹת שלי, אבל התשוקה שהתעוררה בי ביום ההוא היתה דוחקת כל כך עד שנדמתה לי כבשורה מאלוהים.
אחרי הטלפון לא יכולתי לחזור לכתוב.
תליתי את הערסל באחת מפינות הספרייה שהשמש לא מגיעה לשם בבוקר, והשתרעתי ובחזי מועקת הציפייה.
הייתי ילד מפונק, בן לאם ברוכת כשרונות שהשחפת קטלה אותה בהיותה בת חמישים, ולאב קפדן שלא טעה שום טעות מעודו, שבוקר אחד התגלה מת במיטת האלמן שלו, ביום שנחתם הסכם נֶאֶרלנדיה, ששם קץ למלחמת אלף הימים ולכל שאר מלחמות האזרחים של המאה הקודמת.
השלום חולל בעיר שינוי לא צפוי ולא רצוי.
המון נשים חופשיות העשירו עד אובדן חושים את המסבאות ברחוב אַנצָ'ה, שנהפך אחר כך לדרך אָבֶּיוֹ ועכשיו הוא טיילת קולומבוס, בעירי האהובה שגם תושביה וגם זרים מעריכים את המזג הטוב של אנשיה ואת טוהר אורהּ.
מעודי לא שכבתי עם אישה בלי לשלם לה, ואת המעטות שלא היו מנשות המקצוע שכנעתי אם בדברי טעם ואם בכוח שיקבלו ממני כסף ולו כדי להשליך אותו לפח.
כשמלאו לי עשרים התחלתי לערוך רישום של השם, הגיל, המקום, וסיכום קצר של הנסיבות ושל הסגנון.
עד שנתי החמישים תועדו חמש מאות וארבע עשרה נשים שהייתי אִתן לפחות פעם אחת.
הפסקתי את הרשימה כשגופי שוב לא היה מסוגל לעמוד ברבות כל כך וכבר יכולתי להמשיך בספירה בלי לרשום.
היו לי כללי מוסר משלי.
אף פעם לא השתתפתי בהילולות רבות משתתפים ואף לא בניאופים פומביים, ולא גיליתי סודות ולא הסגרתי הרפתקה של הגוף או של הנפש, כי מנעורַי גיליתי שכל אלה אינם חסינים מעונש.
הקשר המשונה היחידי היה זה שקיימתי שנים רבות עם דַמיאנה הנאמנה.
כמעט ילדה היתה, אינדיאנית וחזקה, ילדת בר שמילותיה קצרות ופסקניות, שהתהלכה יחפה כדי שלא להפריע לי בזמן שאני כותב.
אני זוכר שקראתי את "האנדלוסית היהירה" [2] [2] [2] [2] [2] על הערסל שבפרוזדור, וראיתי אותה במקרה רוכנת על הכיור בחצאית כל כך קצרה עד שחשפה את גומות ברכיה העסיסיות.
מתוך דחף לא נשלט הפשלתי לה את החצאית, הורדתי את תחתוניה עד לברכיים והתנפלתי עליה מאחור.
"אַי, אדוני," אמרה היא ביבבה קודרת, "זה לא בשביל כניסה, זה בשביל יציאה." צמרמורת עמוקה טילטלה את גופה, אבל היא נשארה יציבה.
מושפל מכך שהשפלתי אותה ביקשתי לשלם לה כפליים ממחירן של היקרות ביותר בזמן ההוא, אבל היא לא הסכימה לקבל אפילו פרוטה, ונאלצתי להעלות את שכרה לפי החישוב של רכיבה אחת לחודש, תמיד בשעה שכיבסה ותמיד במהופך.
פעם אחת עלה בדעתי שסיפורי המשכב האלה יכולים לשמש בסיס טוב לסיפור של תלאות חיי האבודים, והכותרת ירדה אלי משמים:
"זיכרונות מהזונות העצובות שלי".
חיי הציבוריים, לעומת זה, לא היה בהם שום עניין:
יתום מאב ומאם, רווק ללא עתיד, עיתונאי בינוני שהעפיל ארבע פעמים לגמר של תחרות השירה של העיר קַרטָחֶנה דֶה אינדיאס, ואהוב על הקריקטוריסטים בשל כיעורי המופלג.
במילים אחרות:
חיים אבודים שהתחילו רע מאותו אחר צהריים שאמי לקחה אותי בידי ואני בן תשע עשרה, לבדוק אם אצליח לפרסם בעיתון "לה פאס" כרוניקה של חיי בית הספר שכתבתי בשיעור ספרדית ורטוריקה.
הרשימה התפרסמה ביום ראשון עם הקדמה מלאת תקווה מאת העורך.
כעבור שנים, כשנודע לי שאמי שילמה תמורת הפרסום הזה והשבעה שבאו בעקבותיו, כבר היה מאוחר מדי להתבייש, כי הטור השבועי שלי כבר הצמיח כנפיים משלו, ומלבד זה שימשתי כמנפח ידיעות וכמבקר המוזיקה.
אחרי שקיבלתי את תעודת הבגרות, בהצטיינות, התחלתי ללמד ספרדית ולטינית בשלושה בתי ספר ציבוריים במקביל.
הייתי מורה גרוע, חסר הכשרה, בלי נטייה אמיתית למקצוע ובלי כל רחמים על הילדים המסכנים האלה שלא הלכו לבית הספר אלא מפני ששימש להם המפלט הקל ביותר מעריצות הוריהם.
הדבר היחיד שיכולתי לעשות למענם היה להשליט עליהם את אימתו של סרגל העץ שלי כדי שיקבלו ממני לפחות את השיר האהוב עלי:
"שְׂדוֹת הַבְּדִידוּת שֶׁרוֹאוֹת עֵינֶיךָ, פָבּיוֹ, אַי כְּאֵב, תֵּל כָּמוּשׁ, הָיוּ אֵי-אָז אִיטָלִיקָה הַמְּהוּלַלָה."
[3] [3] [3] [3] [3] רק בזקנתי נודע לי במקרה הכינוי הרע שהדביקו לי התלמידים מאחורי גבי:
"המורה תל כמוש".
זה כל מה שהעניקו לי החיים ולא עשיתי כלום כדי להפיק מהם יותר.
את ארוחת הצהריים הייתי אוכל לבדי בין השיעורים, ובשש בערב הייתי מגיע למערכת העיתון לצוד ידיעות מחלל העולם.
באחת עשרה בלילה, עם סגירת המערכת, היו חיי האמיתיים מתחילים.
פעמיים או שלוש בשבוע ישנתי ברובע הסיני [4] [4] [4] [4] [4] , בחברה כה מגוונת עד שפעמיים הוכתרתי כלקוח השנה.
אחרי ארוחת ערב בבית הקפה "רומא" הסמוך הייתי בוחר לי בית זונות כלשהו באקראי ונכנס בחשאי מהדלת האחורית.
תחילה עשיתי את זה לשם ההנאה, אבל בהמשך זה נהפך לחלק מעבודתי בגלל לשונם המותרת של הפוליטיקאים רמי הדרג, שסיפרו את סודות המדינה למאהבות ללילה אחד, בלי לחשוד שנציג העיתונות מאזין להם באוזניים כרויות דרך מחיצות הקרטון.
באותה דרך, כמובן, גיליתי שאת רווקותי הנצחית מייחסים לסדומאות לילית שמוצאת את פורקנה בילדים היתומים ברחוב קְרימֶן.
למזלי הצלחתי לשכוח את זה מכמה סיבות טובות, בין השאר משום שנודעו לי גם הדברים הטובים שנאמרו עלי, והערכתי אותם כמידת שוויים.
מעולם לא היו לי חברים קרובים, והמעטים שהתקרבו לכך נמצאים בניו יורק.
כלומר:
מתים, כי לשם, אני משער, הולכות הנשמות, כדי שלא להתייסר לנוכח האמת של מה שהיו חייהם.
מאז פרשתי לגמלאות אין לי הרבה דברים לעשות, חוץ מלהביא את הניירות שלי לעיתון בימי שישי אחר הצהריים, או עיסוקים אחרים בעלי חשיבות כלשהי:
קונצרטים במרכז לאמנויות, תערוכות ציור במכון לאמנות, שאני נמנה עם מייסדיו, אסֵפה זו או אחרת בחברה לעבודות ציבור, או אירוע גדול כמו העונה של פַבְּרֶגַס [5] [5] [5] [5] [5] בתיאטרון אפולו.
בצעירותי הייתי הולך לבתי הקולנוע הפתוחים, שם יכלו להפתיע אותנו גם ליקוי ירח וגם דלקת ריאות בשל מבול פתאומי.
אבל יותר מהסרטים התעניינתי בציפורי הלילה ששכבו אתך תמורת מחיר הכרטיס, או נתנו בחינם או באשראי.
כי הקולנוע אינו הז'אנר שלי.
הפולחן הנתעב של שירלי טמפל היה הקש ששבר את גב הגמל.
לא נסעתי אלא ארבע פעמים, לתחרויות השירה בקרטחנה דה אינדיאס, לפני שמלאו לי שלושים, ועוד הפלגה לילית רעה בסירת מנוע, כשסַקרָמֶנטוֹ מוֹנטיאֶל הזמין אותי לחנוכת בית הזונות שלו בסנטה מרתה.
אשר לחיי בבית, אני אוכל במשורה וטעמי אינו תובעני.
כשדמיאנה הזדקנה איש לא בישל עוד בביתי, וארוחתי הקבועה היחידה מאז היתה חביתת תפוחי האדמה בקפה "רומא" אחרי סגירת העיתון.
כך, בערב יום הולדתי התשעים לא אכלתי ארוחת צהריים ולא יכולתי להתרכז בקריאה בציפייה לחדשות מרוסה קברקס.
הצרצרים צרצרו עד להתפקע בחום של שתיים בצהריים, והשמש העוברת מחלון לחלון אילצה אותי להחליף את מקום הערסל שלוש פעמים.
תמיד נדמָה לי שיום ההולדת שלי חל ביום החם ביותר בשנה, ולמדתי לשאת את זה, אבל מצב רוחי ביום ההוא לא סייע לי.
בארבע ניסיתי להירגע בעזרת שש הסוויטות לצ'לו של יוהן סבסטיאן באך, בביצוע המושלם של דון פבלו קזלס.
בעינַי הסוויטות הן היצירה המוזיקלית הגאונית מכולן, אך במקום להרגיע אותי כדרכן הן רק החמירו את תשישותי.
לצלילי השנייה, הנשמעת לי תמיד עצֵלה במקצת, התנמנמתי, ובחלומי התערבה לי קינת הצ'לו עם קינה של ספינה עצובה שהפליגה.
כמעט בו ברגע העיר אותי הטלפון, וקולה החלוד של רוסה קברקס השיב אותי לחיים.
"יש לך מזל של טיפשים," אמרה לי.
"מצאתי פרגית אפילו טובה יותר מזאת שרצית, אבל יש לה חיסרון אחד:
היא בקושי בת ארבע עשרה." "לא אכפת לי להחליף חיתולים," התלוצצתי בלי להבין לאן היא חותרת.
"זה לא בגללך," אמרה, אבל מי ישלם לי על שלוש שנים בכלא?"
איש לא היה משלם לה, אבל היא היתה עתידה לשלם פחות מכולם, כמובן.
היא נהגה לאסוף את יבולה בקרב הקטינות שהציעו את סחורתן בחנותה, והנחילה להן את המקצוע והשתמשה בהן עד תום, כך שהן היו יוצאות אל החיים במצב גרוע יותר מהזונות שהוסמכו בבית הזונות ההיסטורי של אֶאוּפֶמיָה השחורה.
מימיה לא שילמה קנס, כי חצרה היתה גן עדן של השלטון המקומי, מהמושל ועד אחרון פקידי העירייה, והיה קשה להעלות על הדעת שבעלת הבית לא תוכל לעבור על החוק בלי שיאונה לה כל רע.
לפיכך, לבטים אלה של הרגע האחרון לא נועדו אלא לסחוט תשלום גבוה יותר על חסדיה, שמחירם עלה בהתאם לסכנה שבהם.
המחלוקת יושבה בהוספה של שני פֶּסוֹס תמורת שירותיה, וקבענו שבעשר בלילה אתייצב בביתה עם חמישה פֶסוס במזומן על החשבון.
אף לא רגע אחד קודם לכן, כי הילדה היתה צריכה להאכיל את אחיה הקטנים ולהשכיב אותם לישון, ולהשכיב גם את אמה הנכה בשל ראומטיזם.
נשארו עוד ארבע שעות.
ככל שחלפו הלך לבי והתמלא בקצף חמצמץ שהכביד על נשימתי.
לשווא השתדלתי להעביר את הזמן בענייני לבוש.
שום בגד חדש, כמובן.
אפילו דמיאנה אומרת שאני מתלבש בטקסיות כשל בישוף.
נחתכתי בסכין הגילוח, נאלצתי לחכות שיצטננו מי המקלחת שהשמש חיממה בצינורות, ומן המאמץ הפשוט של ההתנגבות שבתי ונשטפתי בזיעה.
התלבשתי בהתאם להרפתקה הלילית:
חליפת הפשתן הלבנה, חולצת הפסים הכחולים בעלת הצווארון הנוקשה מקרטון מודבק, עניבת המשי הסיני, המגפיים שצבעם הלבן חוּדש באבץ, ושעון הזהב דמוי הכתר עם השרשרת המחוברת ללולאה שבדש.
לבסוף קיפלתי פנימה את שולי המכנסיים כדי שלא יראו שנמכתי בזרת.
יצא לי שם של קמצן כי אין איש יכול להעלות בדעתו שאני כל כך עני אם אני גר במקום שאני גר בו, אבל האמת היא שלילה כזה היה הרבה מעבר להישג ידי.
מתיבת החיסכון שמתחת למיטה הוצאתי שני פֶסוס לשכירת החדר, ארבעה לבעלת הבית, שלושה לילדה ועוד חמישה שיישמרו לארוחת הערב שלי ולשאר הוצאות קטנות.
כלומר, ארבעה עשר הפֶסוס שמשלם לי העיתון על חודש של מאמרים ליום ראשון.
טמנתי אותם בכיס סודי של האבנט והתבשמתי בתרסיס של מי הבושם של Lanman & Camp-Barclay &Co.
.
אז חשתי בצליפת הבהלה ועם הצלצול הראשון של השעה שמונה ירדתי, מגשש את דרכי במדרגות החשוכות ומזיע מפחד, ויצאתי ללילה הזוהר של ערב יום הולדתי.
החום פחת מעט.
חבורות של גברים התווכחו בקולי קולות על כדורגל בטיילת קולומבוס, בין המוניות החונות בשורה במרכז הכביש.
להקת כלי נשיפה ניגנה ואלס משתפך מתחת לשדרה של עצי המָטָרָטוֹן הפורחים.
אחת מהזונות העניות הצדות להן לקוחות חשובים ברחוב הנוטריונים ביקשה ממני סיגריה כמו תמיד ועניתי לה כמו תמיד:
"הפסקתי לעשן לפני שלושים ושלוש שנים, חודשיים ושבעה עשר יום." כשעברתי מול חנויות "חוט הזהב" הסתכלתי בבבואתי בחלונות הראווה המוארים ולא ניבטתי אלי כמו שהרגשתי, אלא זקן יותר ולבוש רע יותר.
קצת לפני עשר עצרתי מונית וביקשתי מהנהג שייקח אותי לבית הקברות אוניברסל כדי שלא יידע לאן פנַי מועדות באמת.
הוא הביט עלי משועשע דרך הראי ואמר לי:
"אל תבהיל אותי, דון מלומד, הלוואי שאלוהים ייתן לי חיים ארוכים כמו שלך." ירדנו יחד מול בית הקברות כי לא היה לו כסף קטן והיינו צריכים לפרוט בבאר האינדיאני הקרוי "הקבר", ששיכורי השחר מבכים שם את מתיהם.
כשהסדרנו את התשלום אמר לי הנהג ברצינות:
"תיזהר, דון, כי היום הבית של רוסה קברקס אפילו לא הצל של מה שהוא היה פעם." נאלצתי להודות לו ולהיווכח שוב, כמו כולם, ששום סוד אינו נסתר מעיני הנהגים של טיילת קולומבוס.
נכנסתי לרובע של עניים שלא דמה בכלום לזה שהכרתי בזמני.
הרחובות נשארו אותם רחובות רחבים של חול חם, בתים שדלתותיהם פתוחות, קירות של קרשים מחוספסים, גגות של ענפי דקלים וחצרות חצץ.
אבל האנשים איבדו את שלוותם.
ברוב הבתים נערכו מסיבות יום שישי עם תופים ומצילתיים שהדהדו בקרביים.
כל אחד יכול להיכנס תמורת חמישים סֶנטָבוֹס לחגיגה שמוצאת חן בעיניו, אבל גם לרקוד בחינם מחוץ לחצרות.
אני צעדתי שם והשתוקקתי שהאדמה תבלע אותי בתלבושת הטרזן שלי, אבל איש לא שם לב אלי, מלבד מולאטי כחוש אחד שהתנמנם בכניסה לאחד הבתים.
"שלום, דוקטור," קרא אלי מכל לבו, "זיון נעים!"
מה יכולתי לעשות חוץ מלהודות לו?
נאלצתי להיעצר שלוש פעמים כדי להסדיר את נשימתי לפני שהגעתי לסוף העלייה.
משם ראיתי את ירח הנחושת הענקי שעלה באופק, ודחיפות לא צפויה בקיבה העירה בי פחד מפני גורלי, אבל חלפה לה.
בקצה הרחוב, היכן שהרחוב נהפך לבוסתן של עצי פרי, נכנסתי לחנותה של רוסה קברקס.
היא השתנתה לבלי הכר.
לפנים היתה המדאם הכי חשאית ולכן הכי מוכרת.
אישה גדולת מידות שפעם רצינו להכתירה למפקדת מכבי האש, הן בשל חוסן גופה הן בשל היעילות שבה הרגיעה את השלהבות של לקוחותיה.
אבל הבדידות צמצמה את גופה, צימקה את עורה וחידדה את קולה עד שדמתה לילדה זקנה.
מהימים ההם נשארו לה רק שיניה המושלמות, שאחת מהן ציפתה בזהב מתוך גנדרנות.
היא לבשה בגדי אבל מאז מת עליה בעלה אחרי חמישים שנות נישואים, והוסיפה על כך מין כובע שחור לאחר מות בנה היחיד שסייע לה במעשי העושק.
רק עיניה השקופות האכזריות נשארו חיות, ולפיהן יכולתי לראות שבתוך תוכה לא השתנתה.
בתקרת החנות היתה מנורה חלשה והיו בה ארונות תצוגה כמעט ריקים מסחורה, שאפילו לא שימשו כמסווה לעסק שטיבו ברור מאליו, שהכל ידעו מהו אבל איש לא הודה בכך.
רוסה קברקס נפרדה מלקוח כשנכנסתי לשם על בהונות.
איני יודע אם באמת לא הכירה אותי או רק העמידה פנים מתוך דיסקרטיות.
התיישבתי על ספסל ההמתנה עד שהיא תתפנה וניסיתי לשחזר אותה בזיכרוני כמו שהיתה.
לא פעם ולא פעמיים, בימים ששנינו היינו שלמים, גם היא חילצה אותי ממצוקה.
דומני שהיא קראה את מחשבותי, כי היא נפנתה אלי ובחנה אותי בתשומת לב מדאיגה.
"הזמן לא עובר עליך," נאנחה בצער.
ביקשתי להחמיא לה:
"עלייך כן, אבל לטובה." "ברצינות," אמרה היא, "אפילו פרצוף הסוס המת שלך התעורר קצת לחיים." "אולי בגלל שהחלפתי אֵבוס," עקצתי אותה.
המרץ שב אליה.
"אם אני זוכרת נכון, היה לך כלי של מַלח," אמרה לי.
"איך הוא מתנהג?" הצלחתי לחמוק:
"הדבר היחיד שהשתנה מאז נפגשנו בפעם האחרונה זה שלפעמים בוער לי התחת." היא אבחנה מיד:
"חוסר שימוש." "אני משתמש בו רק למה שאלוהים עשה אותו," אמרתי לה, אבל האמת היא שהוא בער לי זה זמן מה, ותמיד בלילות ירח מלא.
רוסה פשפשה בין חפציה ופתחה צנצנת מלאה חומר ירוק שהדיף ריח של משחת ארניקה.
"תגיד לילדה שתמרח לך את זה באצבע, ככה," וסובבה את אצבעה במיומנות גסה.
עניתי לה שתודה לאל, אני עוד מסוגל לשרוד בלי משחות של כפריים.
היא אמרה בלעג:
"אַי מאסטרו, תרחם עלי." וניגשה לעניין.
"הילדה מחכה בחדר מאז השעה עשר," אמרה לי.
"היא יפה, נקייה ומחונכת היטב, אבל מתה מפחד, כי חברה שלה שנמלטה מסבּל אחד מגָאירָה דיממה במשך שעתיים.
טוב," הודתה רוסה, "אפשר להבין את זה, כי אלה מגאירה אומרים עליהם שהם מסוגלים לשמח אתונות." וחזרה לנושא:
"מסכנונת, נוסף לעבודה שהיא חייבת לעבוד כל היום בהדבקת כפתורים בבית חרושת."
לי זה לא נראה קשה כל כך.
"זה מה שגברים חושבים," ענתה היא, "אבל זה יותר גרוע מלטחון אבנים." מלבד זה גילתה לי שנתנה לילדה משקה ברומיד עם ולריאן ועכשיו היא ישנה.
חששתי שכל החמלה הזאת אינה אלא תחבולה לסחוט עוד תוספת במחיר, אבל לא, אמרה היא, "מילה שלי זו מילה." הכללים הקבועים:
על כל דבר משלמים לחוד, בכסף מזומן ומראש.
וכך היה.
הלכתי בעקבותיה בחצר ורחמַי התעוררו עליה בשל עורה הנבול והילוכה הכושל ברגליה הנפוחות בתוך גרביים מכותנה גסה.
הירח המלא טיפס לאמצע השמים והעולם נדמָה כשרוי במים ירוקים.
סמוך לביתן היה גג של ענפי דקל למסיבות של הפקידוּת הציבורית ומתחתיו הרבה שרפרפי עור וערסלים תלויים על עמודי עץ.
בירכתי החצר, היכן שהתחיל הבוסתן, היתה מרפסת פתוחה ולאורכה שישה קיטונים של לבני טיט לא מטויחות, עם חלונות בד נגד היתושים.
היחיד ביניהם שהיה תפוס היה מואר קלושות, וטוֹניה השחורה שרה ברדיו שיר על לב שבור.
רוסה קברקס נשמה עמוקות:
"הבּוֹלֶרוֹ הוא החיים." אני הסכמתי אִתה, אבל עד היום לא העזתי לכתוב את זה.
היא הדפה את הדלת, נכנסה ומיד יצאה.
"היא עוד ישנה," אמרה.
"כדאי שתיתן לה לנוח כמה שהגוף שלה צריך, הלילה שלך יותר ארוך משלה." הייתי מבולבל:
"מה אני צריך לעשות לדעתך?" "אתה כבר תדע," אמרה היא בשלוות נפש שאינה במקומה, "אתה המלומד בינינו." הסתובבה לאחור והשאירה אותי לבדי עם אימתי.
לא היה לי לאן לברוח.
נכנסתי לחדר בלב הולם, וראיתי את הילדה ישנה על המיטה השכורה הענקית, עירומה וחסרת ישע כמו שבאה לעולם.
היא שכבה על צדה, פניה אל הפתח, מוארת מהתקרה באור עז שלא חס על שום פרט.
התיישבתי על קצה המיטה להתבונן בה, מכושף בכל חמשת חושי.
שחומה וחמימה היתה.
רחצו וקישטו אותה בדקדקנות שלא פסחה אפילו על הפלומה שהתחילה צומחת על ערוותה.
סלסלו את שערה וצבעו את ציפורני ידיה ורגליה בלכה בצבע טבעי, אבל עורה שבגון הדִבשה נראה מחוספס ומוזנח.
שדיה המניצים עדיין דמו לשדי ילד אבל נראו כאילו איזה מרץ חשאי דוחק בהם עד להתפקע.
מיטב גופה היו כפות הרגליים הגדולות שנועדו לצעדים חרישיים ואצבעותיהן ארוכות ורגישות כשל זוג ידיים נוסף.
היא היתה שטופה בזיעה זרחנית על אף המאוורר, והחום נהיה קשה מנשוא מרגע לרגע.
לא היה אפשר לנחש את תווי פניה מאחורי האיפור הכבד, אבקת האורז הסמיכה עם שני כתמי הסומק על הלחיים, הריסים המלאכותיים, הגבות והעפעפיים שנראו כמו מעושנים בשחור, והשפתיים המוגדלות בשפתון בצבע שוקולד.
אבל לא הסמרטוטים ולא התמרוקים הצליחו להסוות את אופיה:
האף היהיר, הגבות המחוברות, השפתיים העזות.
חשבתי בלבי:
שור קרבות צעיר.
באחת עשרה הלכתי לסידורי הקבועים בשירותים, שם היו בגדיה הדלים מקופלים על כיסא בקפידה של בת עשירים:
חליפת חצאית של אריג דק עם הדפס פרפרים, תחתוני טריקו צהובים וסנדלי חבל.
על הבגדים נחו צמיד זול ושרשרת דקיקה עם תליון של הבתולה הקדושה.
על מדף הכיור עמד ארנק יד ובו שפתון, קופסת סומק, מפתח ומטבעות אחדים.
הכל היה כל כך זול ושחוק משימוש עד שלא יכולתי להעלות בדמיוני מישהו עני כמוה.
התפשטתי ותליתי את בגדַי על הקולב כמיטב יכולתי כדי שלא לקמט את חולצת המשי ואת חליפת הפשתן.
השתנתי באסלה שמתקן השטיפה שלה מופעל בשרשרת, בישיבה, כמו שלימדה אותי פלורינה דה דיוס כדי שלא ארטיב את שוליו של סיר הלילה, ואפילו היום, אם ייסלח לי חוסר הצניעות, בזרם מהיר ורצוף של סייח בר.
לפני שיצאתי הצצתי במראה שמעל הכיור.
הסוס שנשקף אלי מהצד השני לא היה מת אלא קודר, והיתה לו פימה של אפיפיור, עפעפיים נפוחים, ושׂער דליל שהיה פעם רעמת המוזיקאי שלי.
"לעזאזל," אמרתי לו, "מה אני יכול לעשות אם אתה לא אוהב אותי?"
התיישבתי עירום על שולי המיטה, משתדל לא להעיר אותה, ובעינַי שהתרגלו כבר לתעתועי האור האדום בחנתי אותה מכף רגל ועד ראש.
החלקתי את כרית אצבעי לאורך עורפה שטוף הזיעה והיא נרעדה בתוכה כל כולה כמו מיתר של נבל, התהפכה לעברי ברטינה ואפפה אותי בהבל נשימתה החמצמץ.
לפתּי את אפה בין אצבע לאגודל והיא התנערה, הרחיקה את ראשה והפנתה לי את גבה בלי להתעורר.
ניסיתי לפשק את רגליה בברכי מתוך התלהטות לא צפויה.
לשני הניסיונות הראשונים התנגדה בירכיים מתוחות.
שרתי באוזנה:
"מיטתה של דֶלגָדינה מוקפת מלאכים".
היא התרפתה מעט.
זרם חמים עלה בעורקי, והחיה האיטית שלי, שפרשה לגמלאות, התעוררה משנתה הממושכת.
ּ דֶלגָדינה, נִשמתי, הפצרתי בה בלהיטות.
דֶלגדינה.
היא פלטה יבבה קודרת, חמקה מירכַי, פנתה לי עורף והתכנסה בעצמה כשבלול בקונכייתו.
שיקוי הוולריאן השפיע מן הסתם לא רק עליה אלא גם עלי, כי כלום לא קרה, לא לה ולא לאיש.
אבל לא היה אכפת לי.
תהיתי לשם מה להעיר אותה, מושפל ועצוב כמו שהרגשתי, וקר כמו מוג לב.
ואז נשמעו צלצולי חצות, צלולים ובלתי נמנעים, והחל בוקרו של העשרים ותשעה באוגוסט, יומו של המרטיר סן חוּאן בָּטיסטה.
מישהו בכה בצעקות ברחוב ואיש לא נתן את דעתו עליו.
התפללתי למענו, אם היה זקוק לכך, וגם למעני, בתודה על החסדים שקיבלתי:
"אל ישלה איש את עצמו, לא, כאילו מה שקיווה לו יימשך יותר ממה שראה." הילדה ייבבה מתוך חלומותיה, והתפללתי גם למענה:
"כי הכל נועד להתרחש כך"[6] אחר כך כיביתי את הרדיו ואת האור כדי לשכב לישון.
[6] [6] [6] [6] התעוררתי עם אור ראשון ולא זכרתי היכן אני נמצא.
הילדה עדיין ישנה בגבה אלי, בתנוחה עוברית.
היתה לי תחושה מעורפלת ששמעתי אותה קמה בחשכה, ואת המים יורדים בשירותים, אבל אולי חלמתי.
כל זה היה חדש בשבילי.
איני בקיא באמנות הפיתוי, ותמיד בחרתי לי כלות ללילה אחד באקראי, על פי מחירן ולא על פי קסמיהן דווקא, ועשינו אהבה בלי אהבה, רוב הפעמים לבושים למחצה ובחושך, כדי לדמיין לנו את עצמנו יפים יותר.
בלילה ההוא גיליתי את העונג שלא ייאמן של ההתבוננות בגופה של אישה ישֵנה בלי דחפי התשוקה או מעצורי הבושה.
קמתי בחמש, חסר מנוחה, כי המאמר שלי ליום ראשון היה אמור להיות על שולחן המערכת לפני השעה שתים עשרה.
עשיתי את צרכַי כסדרם, עדיין מלוהט מהירח המלא, וכשמשכתי בשרשרת להורדת המים הרגשתי שטינות העבר שלי נשטפות לביוב.
כשחזרתי לחדר לבוש ורענן, הילדה ישנה על גבה באור השחר המפויס, לרוחב המיטה, זרועותיה פרושות בצלב ובתוליה לא מחוללים.
"ישמור עלייך אלוהים," אמרתי לה.
את כל הכסף שנשאר, שלה ושלי, שמתי לה על הכר, ונפרדתי ממנה לעד בנשיקה על המצח.
הבית, כמו כל בית זונות עם עלות השחר, היה הדבר הקרוב ביותר לגן עדן.
יצאתי דרך שער הגן האחורי כדי שלא לפגוש איש.
תחת השמש היוקדת של הרחוב התחלתי לחוש את המשקל של תשעים שנותי, ולספור דקה דקה את הלילות שעוד נשארו לי עד מותי.
הייתי תשוש בלילה ההוא, אבל הסימן האדום על הכתף של קונצ'ה נראה לי כמו היקי, וזה מה שאמרתי לה.
"אתה מתכוון לזה?" היא שאלה והצביעה על הסימן, בלי להסיר את עיניה מהספר.
"כן, קונצ'ה."
"תגיד לי, אלברטו, אתה נפלת על הראש?
מה פתאום שיהיה לי היקי?"
"אולי כי הזדיינת עם מישהו, קונצ'ה.
למיטב ידיעתי, הסימנים האלה באים מזיונים או ממכות, דברים כאלה."
"אתה בעצמך מָכָּה, אלברטו.
עזוב, לך לישון, מחר יהיה יום חדש, בסדר?"
ניסיתי להיענות לה.
הנחתי את המשקפיים ליד השעון המעורר, כיביתי את מנורת הלילה ושכבתי לישון.
אבל לא היה טעם.
המשכתי לחשוב על ההיקי.
"לך לישון," היא אמרה לי.
ולמרות שהייתי עייף ומנומנם והכול, שמתי לב שלוקח לה נצח להעביר דף בספר שלקחה איתה למיטה, אף על פי שהיא בדרך כלל קוראת בקצב מהיר מאוד.
כך שלא היה טעם לנסות להירדם והזדקפתי שוב.
קונצ'ה ואני עמדנו לחגוג שש שנות נישואים.
היו לנו עליות ומורדות, אמנם, אבל אי אפשר לומר שהיחסים ביננו לא היו טובים.
אני חשבתי שאנחנו זוג טוב, לא פחות טוב מזוגות אחרים שהכרנו, אם כי גם לא יותר.
בחודשים האחרונים, קונצ'ה היתה קצת קרה מהרגיל.
או אולי קרה מאוד.
בכל אופן, ייחסתי את זה לאופי המעט הפכפך שלה.
נתתי לדברים לקרות.
זה מה שעשיתי.
ועכשיו היה סימן על הכתף שלה.
וכל מאמץ להירדם היה מיותר.
כעבור זמן מה, קונצ'ה הסתובבה, הניחה את הספר על השידה שליד המיטה וכיבתה את האור.
ניסיתי שוב:
"קונצ'ה."
"מה?"
"כלום:
מי עשה לך את ההיקי?"
"איזה היקי, אלברטו?"
"ההיקי על הכתף שלך, קונצ'ה.
כמו שאמרתי קודם, אני די בטוח שהסימן האדום הזה הוא היקי."
"תגיד לי, אלברטו, אתה החלטת להרוס לי את הלילה?"
"לא, קונצ'ה."
"אז נדבר על זה מחר, בסדר?"
"אני לא יודע אם זה בסדר, קונצ'ה.
היקי זה דבר רציני.
איך אני יכול להירדם בידיעה שאת שוכבת פה לידי כאילו כלום, ויש לך היקי על הכתף שאת לא יכולה להסביר?"
"אלברטו."
"מה?"
"הסימן שיש לי על הכתף הוא לא היקי, בסדר?"
"אבל הוא נראה כמו היקי."
"אתה מתחיל להרגיז אותי," היא אמרה והדליקה שוב את האור בצד שלה.
"מה, אני צריכה להראות לך אותו כדי שתשתכנע?
תסתכל טוב:
זה נראה לך כמו היקי?"
הזדקפתי, הדלקתי את האור והרכבתי את המשקפיים שוב.
אחר כך בחנתי את הכתף המנומשת של קונצ'ה במשך זמן מה.
"נו?" היא אמרה לי.
"בסדר."
"מה בסדר?"
"אולי זה לא היקי."
"אז אפשר לעזוב את זה עכשיו?"
"אפשר."
"מבטיח?"
"מבטיח."
"קר לך?
אתה רוצה שאדליק חימום?"
"לא, מבחינתי אין צורך."
"נרגעת?"
"כן," אמרתי לה.
אבל לא התכוונתי לזה.
פשוט לא רציתי לריב, כי מקרוב ועם המשקפיים, הסימן האדום על הכתף של קונצ'ה נראה בדיוק כמו היקי.
השעה היתה כמעט חצות ושנינו היינו צריכים לקום מוקדם בבוקר.
שכבנו בחושך זמן מה, מנסים להירדם.
משום מה, לא הסרתי את המשקפיים.
לא הסרתי את המשקפיים והתחשק לי נורא לעשן.
מאוד בזהירות, יצאתי מהמיטה, חיפשתי את הסיגריות בכיסי המכנסיים, נשכבתי שוב, הדלקתי את הסיגריה והסתרתי את הקצה ביד שמאל, כדי שהניצוץ לא יעיר את קונצ'ה.
עדיין הייתי תשוש, אולי יותר מקודם, אבל ידעתי שקונצ'ה ערה משום ששמעתי אותה בולעת רוק.
רופא אחד הסביר את זה בסרט תיעודי שראיתי פעם.
כשאנשים ישנים הם לא בולעים רוק.
ככה זה, מתברר.
מדובר במנגנון פיזיולוגי, הסביר הרופא.
כך שקונצ'ה היתה ערה, וחשבתי שעדיף להבהיר את העניין.
"קונצ'ה, קודם הבטחתי לך שאני אעזוב את זה כי לא התחשק לי להתווכח," אמרתי לה.
והשתתקתי.
שמעתי אותה מתנשמת בקצה השני של המיטה ולא ידעתי אם להמשיך או לא.
"אבל אני חושב שעדיף שנבהיר את העניין," אמרתי, "כי הסימן על הכתף שלך הוא היקי."
זה מה שאמרתי לה.
ואז קרה משהו מוזר.
או אולי לא כל כך מוזר, אחרי הכול.
מה שקרה באותו רגע הוא שקונצ'ה התחילה לבכות.
ככה, פתאום.
בלי להגיד מילה.
עמדנו לחגוג שש שנות נישואים, ועד לאותו רגע אף פעם לא ראיתי אותה בוכה.
גם עכשיו לא ראיתי אותה.
רק שמעתי אותה.
אבל היא בכתה ממקום עמוק כל כך, שנראה שהיא עומדת להישבר לשני חצאים.
אני המשכתי לעשן, בלי להסיר את המשקפיים, אף על פי שגם לא הדלקתי את האור.
ואז, בלי לחשוב (או אולי בעצם מתוך דחף פנימי), הזזתי בחשיכה את ידי השמאלית והנחתי אותה על הכתף של קונצ'ה.
היא ניערה לי את היד, קיפלה את הרגליים לעבר החזה והמשיכה לבכות בתנוחת עובר בקצה השני של המזרן.
ברגע שהתעשתה קצת, קונצ'ה אמרה לי:
"אני כל כך מצטערת, אלברטו.
אני כל כך מצטערת.
אני יודעת שלא תוכל לסלוח לי, אבל אתה לא מעלה על דעתך כמה אני מצטערת," אמרה לי קונצ'ה.
היא אמרה לי את זה בבכי;
וכעבור זמן מה, רגועה יותר, הוסיפה:
"האמת, אני לא יודעת אם אני מצטערת."
זה מה שהיא אמרה לי.
התיישבתי בקצה המיטה, כפות רגליים על הרצפה ומרפקים על הברכיים.
היה פברואר והרצפה היתה קפואה.
עדיין לא הסרתי את המשקפיים, אבל העייפות עברה לי.
היה לי קר בכפות הרגליים.
זה הכול.
לרגע עלה בדעתי לקום ולהדליק חימום.
זה עלה בדעתי, אבל לא עשיתי את זה.
חשבתי שהכי טוב לא לעשות כלום.
*דימוי:
יונג צ'אנג "למה לי חיים בלי כבוד אם כל עוד היה לי הימרתי" א' אֵספָּרסָה אוֹטֵאוֹ כביש מהיר יכול להיות כמו הים.
השמש צורבת בפנים, הרוח מנקה את דרכי הנשימה, הידיים לופתות את מעקה סיפון הפלדה, ריח הריקבון עולה מבטן האנייה.
דרייק הוֹרוֹויץ האמין בכך זמן מה בלי שהצליח לאמת זאת:
בכבישים המהירים אסור היה לנסוע מחוץ לקבינה, לכן נשאר במקומו, מעיין בתוצאות הליגה האמריקנית במדור הספורט של ה"בולטימור סַן" ואוגר עוד ועוד תרעומת.
הוא כמעט לא שם לב לפטפוט המתמיד בין וֵרָזָאנוֹ והנהג, שהחליפו זה עם זה רעיונות, דעות וקללות, ורכן מעט לפנים כדי לשחרר את ראשו:
כיוון שהיה בעל הוותק הקצר ביותר בעבודה, נגזר עליו לשבת במושב המתקפל של "גורל מחפיר".1
הרעיון להעניק למשאית שם זה בא מתצלום ב"נשיונל ג'אוגרפיק" שחולץ מתוך שקית פוליאתילן שחורה.
הכול הגיע כך אל הספינה, כמציית למתכונת סודית של גאות ושפל.
כשהרים ורזאנו השמן את השקית, חש בכובד של דבר דפוס כלשהו.
הוא אמד רגע את משקל השקית, הניף אותה מעלה ומטה אחוזה באגרופו, עיניו עצומות למחצה ושפתיו הדוקות.
אחר כך הניח אותה על הרצפה, כרע על ברכיו ובזמן שמישש את תוכנה אמר לחברו:
הבני-זונות האלה חושבים שהם יכולים לרמות בן אדם שאוסף זבל כבר חמש עשרה שנה.
חוש הריח המקצועי שלו בחן את הריחות העולים מבפנים בעקבות כל לחיצה:
אלה מגזינים – המשיך – מהזמן האחרון, במצב טוב;
בהחלט ניתנים למִחזור.
הוא לא השליך את החבילה למדחס.
כשכבר היו בדרך חזרה לתחנה פתח את החבילה וראה שהיא מכילה קטלוגים וגיליונות של "נשיונל ג'אוגרפיק".
לא שום פורנוגרפיה.
הנהג, שבסולם הדרגות של החברה היה במעמד של קברניט הספינה, הציע שיתלוננו על השכן, לא משום שהפר את תקנות המִחזור, אלא בגין טרחנות.
זאת הצביעות הארורה של האדם הלבן, סיכם בקול עמוק, נמוך ועז.
ורזאנו פלט נחרת מיאוס ונתן לשקית להתגלגל לירכתי הקבינה.
דרייק, שכבר מיצה את מדור הספורט, התכופף לקחת אחד מהמגזינים והחל לדפדף בו.
בארוחת הצהריים הוא הראה להם את התצלום.
הם עצרו בפארק וחלקו חבילת דג מיובש וקרקרים על שולחן פיקניק.
תשמעו, אמר להם, מעבר לרִיוֹ גרָאנדֵה נותנים למשאיות שמות.
על השער נראתה משאית עם ארגז פריקה ועל הפגוש האחורי שלה נראו באותיות אדומות המילים "אל תשכחיני".
למחרת, לפני שהגיעו לשכונה שבה היה עליהם לאסוף את הזבל, הוא הציע שיכתבו "גורל מחפיר" בירכתי המשאית.
ורזאנו הסכים מיד, מצא חן בעיניו הרעיון לשוות אופי אישי למקום העבודה:
במכונית הפרטית שלו היו קישוטים שהקנו לה ייחודיות, ולפי דעתו גם אלגנטיות.
הקברניט לא טרח לפנות ולהביט בהם כשדנו בעניין.
דרייק ציין שהם יכולים להוסיף דגלון, שחור, אמר, ולוורזאנו זה נשמע תמוה אבל גברי.
נדרשו להם שבועות לשכנע את הזקן שירשה להם לצבוע את הלוחית;
בסופו של דבר הוא נכנע בתנאי שיוותרו על הדגל:
התקנות אסרו על תליית חפצים מחוץ לרכב.
השמן ניסה תחבולה אחרונה והזכיר לו שהדגל יהיה שחור.
כמו התחת שלך, הבהיר.
הקברניט אמר לו שאם לא ישתוק הוא יזרוק מהחלון את מחרוזת התפילה שהשמן התעקש לתלות על המראה האחורית בנסיעתם הראשונה יחד.
היום שבו נוכח דרייק הורוויץ לדעת שכביש מהיר באמת יכול להיות כמו ים ומשאית זבל כמו ספינה, הגיע, בניגוד לאמונות הטפלות, בלי כל אות מבשר.
בלילה הקודם הוא הלך למשחק בייסבול בליגות הנמוכות עם האחים והאחיינים שלו, שבאו בשעה מוקדמת לאסוף אותו מהתחנה.
הוא לא התקשר לאשתו להודיע שיגיע מאוחר;
בשבועות האחרונים כל עימות ולו הקטן ביותר הצית בה חמת זעם בלתי נשלטת שלעתים קרובות נאלץ לכבותה בסטירות, והוא לא היה מאלו שמכים נשים.
במכונית שאלו האחיינים על בן דודם, והוא משך בכתפיו באדישות ואמר שהוא העדיף להישאר בבית, עם אימא שלו.
אחיו, שהיה מעודכן בגיהינום הקטן שעובר עליו, טפח לו שתי טפיחות על השכם לפני שהתניע.
בדרך הם לא אמרו כלום, הילדים התווכחו מדי פעם ואביהם השתיק אותם בצעקות כשהחליט שהם מעצבנים.
במהלך המשחק הם שתו עד שהצליחו להדאיג את הבן הבכור, שניסה לרסן אותם אפילו בעזרת בכי.
כשהפסיקו למכור בירה במחצית השנייה של האינינג השמיני הם נסעו לבר של אופנוענים בשולי הכביש המהיר.
הרעיון היה לקנות ארגז ולשתות אותו בדירה של דרייק – הילדים יוכלו לישון עם בן דודם – אבל המקום נראה להם כל כך נעים והחזרה לעיר ארוכה כל כך, והם העדיפו להישאר שם.
אחרי כוסית הבֶּרבּוֹן הראשונה יצא האח לתת לילדים קערית בוטנים ואת המפתחות, למקרה שירצו להאזין לרדיו.
הזיכרון של דרייק נקטע זמן לא רב אחר כך.
הוא התעורר לבדו, מיוזע וללא רגש אשמה, שרוע על אחד הספסלים במגרש הכדורסל בשכונה שלו.
הוא שפשף את פניו והביט בשעון.
השעה הייתה כמעט חמש בבוקר.
האוויר כמעט לא הצטנן במשך הלילה.
הוא האיץ את צעדיו במחשבה שהחום יתחיל להעיק בקרוב;
נשארה לו מעט יותר מחצי שעה להתקלח ולאכול משהו לפני שוורזאנו יצפור לרגלי הבניין שבו גר.
הענקת השם "גורל מחפיר" למשאית הזבל היתה רק עוד מוזרות בלתי מזיקה, אחת מיני רבות שנבעו מן השעמום האינסופי שבמלאכת איסוף הזבל.
לקברניט נראה שלא ייגרם נזק לאיש אם השם הטוב שבחר הורוויץ המיוסר לספינת העבדים שלו יזכה למעמד רשמי.
הוא עצמו קרא כך לספינה כשהסכים להתקנת הלוחית על הפגוש האחורי.
עוד קודם הבחין בכך שהשלמה עם גחמותיו של דרייק שיפרה את איכות עבודתו;
השיגעונות שלו היו תמיד צנועים ונסבלים:
לאכול בשר מיובש וקרקרים ביום שהיה תורו להביא את ארוחת הצהריים;
להתרגל להשתמש במונחים מסוימים:
צוהר במקום דלת, גשר במקום קבינה, הגאי במקום נהג, בית מצפן במקום תא כפפות.
אלה היו מופרעויות זניחות, לפחות בהשוואה למעשי הטירוף של ורזאנו השמן, שהיה מסוגל להתגרות בשוטר או גם להתחיל לבעוט בפחים של בית שמצאו בו זבל שלדעתו לא נארז כהלכה.
דרייק תמיד ראה במשאית הזבל מעין ספינה, אבל נטייתו החריפה בשנה האחרונה, בבוקר סתווי אחד שבו הביאו להם הגלים ארגז של ספרים.
בשעה שעסק בקשירת שרידיו של רהיט לסיפון העליון הפסיק פתאום ורזאנו לנוע, ידיו על מותניו ועל פניו הבעה של אי אמון.
מה הם חושבים לעצמם, צעק.
דרייק כמעט לא התייחס אליו, שכן היה שקוע במלאכתו.
זה בטח מפר את כל תקנות פינוי האשפה של ארצות הברית;
תראה מה זה, הורוויץ:
ספרים, ארגז קרטון, ועוד פתוחה;
אני פשוט לא מאמין.
דרייק ירד בסולם הירכתיים והציע שישים אותם במדחס וישכח מהם.
אי אפשר, הוא ענה.
תזרוק אותם לארגז וזהו.
זה פשע, הוא צעק.
למה?
מה זאת אומרת למה;
זה נייר שבהחלט ניתן למחזור ואלה ספרים;
יש ילדים בלי בית ספר בעיר, ובפרברים העשירים זורקים ספרים.
אז תיקח אותם לספרייה, או תגיש תלונה על הכתובת הזאת, שהם לא ממחזרים.
השמן הפטיר שזה בדיוק מה שהוא יעשה והכניס אותם לקבינה.
אחרי ארוחת הצהריים – אשתו הכינה להם לזניה מפוארת – רגוע ומשועמם בשל הנסיעה הארוכה בחזרה לתחנה, החל לבדוק את תוכן הארגז.
הוא דפדף בשניים או שלושה ספרים.
על אחד מהם התעכב.
תראה מה זה, אמר והראה להורוויץ.
איך זה יכול להיות:
"שירת עצמי";
יהירות כזאת לא יכולה להיות טובה לילדים.
הוא אחז את הספר בשדרתו והשליך אותו מהחלון.
האחרים צחקו.
הוא המשיך לנבור.
בבקשה – אמר כעבור זמן קצר – תראו את זה.
הוא הראה להם עותק של "ג'אנקי".
זה לא בסדר, וחזר על התעלול.
הפעם פגע הספר בתיבת דואר.
אוי, "בית הבובות", פריצות, והוא העיף אותו עם סגנון, כאילו היה פריזבי.
הוא פלט נחרה:
"מקסיקו סיטי בלוז";
עם אוכלי שעועית עלובים אני לא רוצה שום עסק.
את זה אני זורק, אמר רב החובל.
אי אפשר, השיב ורזאנו, כי יש כאן אחד במיוחד בשבילך, והושיט לו את "לב המאפליה".
וזה בשביל הורוויץ:
"דרייק בעידן הפירטים".
עד שהגיעו לתחנה כל הספרים כבר נחתו ברחוב, פרט לספר על הפירטים, שדרייק התחיל לקרוא עוד באותו ערב.
אז העניינים בבית עדיין היו בסדר:
לא ייתכן שהוא או אשתו שתו כל כך הרבה אם שבועיים הוא קרא בכל יום שעה או שעתיים.
בקיץ שבו הכביש המהיר היה כמו הים כל זה לא היה אפשרי.
לוורזאנו נראה מוזר שהורוויץ כבר מחכה לו, עם פרצוף של ניצול ספינה טרופה, על מדרגות הגישה לבניין שלו.
ואפילו יותר שלא הגיב כשעצר את הגלקסי הלבנה שלו בדיוק מתחת לאפו:
זאת לא היתה מסוג המכוניות שניתן להתעלם מהן.
הוא נאלץ לפתוח בעמל רב את החלון בצד הנוסע ולשרוק לו בחזקה כדי למשוך את תשומת לבו.
דרייק נפנף לו לשלום ונעמד בכבדות, כמו צוללן שמתקדם באטיות זהירה על קרקעית האוקיאנוס.
הוא לבש את אותם בגדים שלבש יום קודם.
השמן ראה מבפנים שהוא פותח באי חשק את הדלת האחורית ומטיל על המושב תיק ספורט מבד, גדול במידה ניכרת מהרגיל.
כיסוי הקטיפה המרופד של המושב עמעם אך במעט את הצליל המתכתי הקהה של תכולתו.
אתה הולך לשחק בייסבול אחרי העבודה?
שאל.
לא, אמר הורוויץ.
הוא התעקש:
הבאת את המחבט, לא?
ואת הרובה.
כן.
כשהיו מחוץ לעיר בחרו ברחוב אקראי, כמו בכל יום, כדי לגנוב שם את העיתון.
יש לנו מזל, אמר השמן כשזיהה את השקית הכחולה של ה"ניו יורק טיימס" בגינה הקדמית של בית אחוזה טרומי.
כשעצרו לקנות קפה בחנות הנוחות של תחנת דלק לצד הכביש המהיר, דרייק סיפר לו מה קרה.
הוא היה עדיין בשלב המעבר השלו שבין שכרות להנגאובר כשחזר לדירתו אחרי שהעביר את הלילה, או חלק ממנו, במגרש הכדורסל השכונתי.
הקואורדינציה שלו הייתה מוגבלת, ומשום כך לקח לו זמן מה להוציא את צרור המפתחות מכיס הג'ינס שלו.
הוא חש סחרחורת קלה כשבחר את המפתח הנכון, ולכן השעין את ראשו על הדלת, שנפתחה מכוח ההדיפה.
אף על פי שהבין מיד שאשתו עזבה אותו, העדיף לחשוב שהדלת נשארה פתוחה בהיסח הדעת, ואפילו תכנן לצעוק עליה ברגע שתתעורר להכין את ארוחת הבוקר לילד.
הוא נכנס הישר למטבח, עדיין בגנבה, ושתה כוס חלב.
כשסגר את דלת המקרר ראה את הפתקית שבמרכזה הושארה הקצרה שבהודעות:
הלכתי.
הוא לקח את הפתק וקרא אותו עוד כמה פעמים, מופתע מכך שאינו מרגיש דבר.
לפני שנכנס לשירותים הוא עבר כדי לוודא שלא השאירה לו את הילד, שאתו לא היה יודע מה לעשות.
התחושה שהוא לבד גרמה לו הקלה.
הוא פתח את ברז המים החמים והתיישב על האסלה לחכות שהחדר יתמלא באדים לפני שייכנס למקלחת;
מאז ומתמיד חשב שלשאיפת אדים יש מעין השפעה מרפאת.
התחשק לו להשתין.
הוא קם, הרים את מכסה האסלה וראה שבמימיה צפים שני קונדומים.
נחשול צורב שגאה משיפולי גבו היכה בו והציף את כולו.
הוא בעט בכיסאות, הפך את השולחן, שבר צלחות.
בחדר השינה מצא את החלוק שלה מושלך על הרצפה לצד עטיפות הקונדומים המתכתיות;
מהלוח למראשות המיטה השתלשל זוג תחתונים שלא היו שלו.
הוא לקח אותם והתכוון להעלות אותם באש, ותוך כדי כך הבחין שהם שייכים לגבר גדול הרבה יותר.
הוא הפיל אותם מידו והתיישב על המיטה, רקותיו הולמות, מוחו עובר מזעם לרחמים עצמיים.
הוא שפשף את פניו כשהבחין בריח.
עד מהרה גילה בדיוק במרכז המיטה גוש קקי כזה גדול שלא ייתכן שיצרה אותו אישה.
ורזאנו הגיב לסיפור בשקט ובשוויון נפש מפתיעים.
אתה אומר שהוא חרבן במיטה שלך?
הורוויץ אישר בניד ראש.
הוא בטח ערבי, או סיני.
למה?
זה לא משהו של נוצרים;
חוץ מזה, הוא השאיר תחתונים;
גברים אמתיים לובשים בוקסר.
הם שתקו, דרייק שקע במושבו תחת כובד ההנגאובר שהחל לקבל ממדים כבירים, בעוד האחר נוהג בידו השמאלית וימינו על סנטרו.
כשהגיעו לכביש הצדדי המוליך לתחנה, אמר השמן בנימה של מי שסוף סוף הצליח לפתור תעלומה:
ואתה לוקח את הרובה כדי להרוג אותה אם ניתקל בהם.
הורוויץ משך בכתפיו.
אני הייתי עושה אותו דבר, אחי, סיכם וטפח בעדינות על עורפו של חברו.
דרייק היה פגוע כל כך, שהמחווה נראתה לו מנחמת.
השעה עוד לא הייתה שש וחצי וכבר היה חם.
אור השמש הלבנבן, שהיה עמום בשל הלחות והשתקף על רצפת הבטון של חניון התחנה, חדר ישירות לחלק הרך והרגיש ביותר במוחו של דרייק.
הזיעה שנטפה על לחייו הלא מגולחות עצבנה אותו.
הוא נאלץ לרסן את הרעד בידו בעזרת ידו האחרת, כדי לבדוק בשעון מה השעה.
נשארו לו עשר דקות ליציאה, והוא הלך לשירותים.
שם הקיא את הקפה ושטף את פניו נמרצות.
כשהסתכל במראה נזכר שאחיו חזה את הסערה.
היה יום ראשון והם נפגשו בדירה של דרייק כדי לאכול צהריים ולצפות במשחק בסדרת הגמר של ליגת הבייסבול.
הם שתו בירה בזמן שהכינו נקניקיות על הגריל שבמרפסת.
הנשים היו במטבח, עסוקות עם הסלט;
הילדים ניצלו את העובדה שעדיין לא התחיל השידור המקדים למשחק ושיחקו בקונסולה ארכאית למדי שמצאו כמה ימים לפני כן ליד פח אשפה בפרבר אמיד.
האחים הורוויץ היו שמחים, הזכירו סיפורים מילדותם שעברה עליהם בשכונה שדרייק – הצעיר – עדיין נשאר בה בלי יכולת לעזוב.
הכול היה כל כך נעים – הרוח הקרירה, השמיים העזים, האור הבהיר – עד שקרא דרור ללשונו וסיפר שגילה שמקור שמו באדמירל אנגלי בעל מוניטין מפוקפק.
הוא נכנס לרגע לדירה ויצא עם הביוגרפיה של סר פרנסיס דרייק ועם טלסקופ – אולי החפץ הקנוי היחיד בין כל החפצים שבביתו.
הבכור זנח לרגע את הנקניקיות כדי להאריך את קנה המשקפת ולהביט לעבר הבניין שמעבר לרחוב.
תוך כדי כך שאל דרייק אם אביו בחר בשם זה מתוך מחשבה על הפירט.
אחיו סגר את הטלסקופ והתבונן בכריכת הספר.
כשהשיב את תשומת לבו לגריל אמר שמעולם לא שמע על ימאי פולני, ולכן סביר להניח שאביו בעצם רצה לקרוא לו דֶרֶק.
הוא תמיד היה כל כך שיכור וכל כך בור, סיכם, עד שבטח התבלבל במרשם התושבים.
כעבור כמה שעות, כשנשארו לבדם מול הטלוויזיה – הנשים והילדים יצאו לפארק – העיר הבכור שהוא לא רוצה להתערב בחיים של אף אחד, אבל הוא שם לב שגיסתו מתנהגת מוזר, כאילו היא מסתירה משהו.
מה?
שאל דרייק בחשש.
אני לא יודע – השיב אחיו – אולי היא שוב בהיריון והיא מפחדת לספר לך, או שהיא מחפשת עבודה.
הצעיר משך בכתפיו.
בזמן הפרסומות הלך אחיו למטבח להביא שתי בירות.
כשחזר לכורסה הושיט אחת לדרייק ואמר לו בנימה האגבית ביותר שהצליח לזייף:
והעניין הזה עם הפירטים ממש מוזר, זה נראה לי כמו בריחה, כמו חליפת הבטמן שלא הורדת כשאבא עזב;
תחפש לך עבודה אחרת, עבודה רגילה שבה לא תשב כל היום בין שני פסיכים.
הוא יצא מהשירותים ולבש את הסרבל בחדר ההלבשה.
גורלו הכביד עליו כשחצה את מגרש החנייה.
הקברניט כבר היה על סיפון המשאית, המנוע פעל.
ורזאנו עמד וחיכה לו ליד הדלת הפתוחה, חיוך על פניו.
תתעודד, הורוויץ, אמר לו, מחכה לנו יום ארוך וחם.
באחוריו חש את כיסוי הפלסטיק של המושב בגשר הפיקוד שכבר להט.
השמן עלה וסגר את הצוהר.
דרייק הכניס יד לתיק והוציא את הטלסקופ;
הוא האריך אותו, הביט קדימה ומלמל:
עוגן הרם.
הנהג שילב הילוך ראשון והחל לנסוע, מרוצה מכך שלמרות הטרגדיה הטרייה שוורזאנו סיכם לו את עיקריה, הפעילות ב-"גורל מחפיר" מתנהלת כסדרה.
האווירה על גשר הפיקוד הייתה מתוחה, ולכן החליט להסתכן בבדיחה כדרך להקל עליה.
הוא חשב שהורוויץ האומלל צריך להבין שלעזוב ולהיעזב הם חלק ממחזור החיים של כל מי שמבלה את זמנו בעבודת צוות.
ברגע שיצאו משער הברזל של התחנה ניסה לשבור את הקרח.
הוא אמר בקולו העמוק ביותר:
אז לאשתך נמאס מהנקניקיות הפולניות הטובות והיא העדיפה תמר של בדואי.
ורזאנו לא הצליח לשלוט בפרץ הצחוק.
דרייק לא הגיב, לכן תקף הקברניט את האחר כדי להראות שהוא בצד שלו:
אני לא יודע מה מצחיק אותך, שמן;
אשתי המופקרת אומרת שלאיטלקים יש בגודל של זית.
התשובה הייתה מידית, וגם ההתנצחות, כמו תמיד.
הורוויץ שמע אותה כמו מעבר לקיר של מים.
לא היה לו מצב רוח לשום דבר, אז הוא עצם עיניים, בתקווה לישון קצת לפני שיתחיל בריקוד פחי האשפה.
מתוך ערפילי נמנומו שמע כעבור זמן קצר את הקברניט, שחשב שהוא ישן, מתענג על הפרט המופלג של הקקי במיטה.
הוא אמר ברצינות:
ובן כמה הילד?
בערך שלוש, ענה השמן.
אני שואל את עצמי – השלים הזקן – אם הוא היה נוכח כשהמאהב עשה מה שעשה, איך הוא בטח מחא כפיים כשיצא לו הגוש.
דרייק פקח את עיניו בחמת זעם.
הוא ראה הבעת אימה על פניו של הקברניט לפני שכיסה אותן בכף ידו והטיח את ראשו בחלון.
בלי להפחית מעוצמת אחיזתו בנהג תפס הורוויץ את ההגה בימינו והוריד את הספינה מהכביש.
הוא משך בידית בלם היד וברגע שהרגיש שהמשאית נעצרה לחלוטין, חזר על המכות עד שהשמשה הוכתמה בדם.
ורזאנו הביט בו אובד עצות;
זאת הייתה אולי הפעם הראשונה שהוא זה שנדהם.
דרייק אמר לו:
זה מרד;
באיזה צד אתה, שמאלו עדיין לופתת את פני הקברניט וימינו מגששת אחר התרמיל כדי להוציא ממנו את הרובה.
השמן לא חשב יותר מדי:
בצד העם, והוא עצמו שלף את הנשק וכיוון אותו אל הזקן.
אני מצטער, קפטן, אמר, אבל יש חוקים חדשים.
הם סתמו את פיו בסרט בידוד וקשרו את רגליו וידיו בכבל.
הזקן לא הראה כל התנגדות.
הורוויץ סידר אותו בהנאה ניכרת על המושב האמצעי, ונטל לידיו את ההיגוי.
הם לא הספיקו להתקדם הרבה כשוורזאנו שאל מה הם יעשו אתו.
ננטוש אותו על אי.
אז אנחנו צריכים להזדרז, לפני שיתחיל העומס בכבישים.
הם פנו בפנייה הבאה שמאלה.
דרייק בלם את המשאית באמצע ושניהם נשאו את הזקן לשיחים.
אני אודיע למשטרה שאתה כאן, הבטיח השמן לקברניט המודח ברגע שהיה בטוח שהורוויץ לא שומע אותו.
לפני שיצאו שוב לדרך, הוציא דרייק מהתרמיל דגל שחור וקשר שניים מארבעת קצותיו לאנטנה של "גורל מחפיר".
מה שהתרחש אחר כך היה התדרדרות וברבריות:
מרדף והשתלטות, תקיפה, חטיפה;
מצור ימי והצתה של חנות משקאות;
ההפגזה על שלושה מיני-ואנים חונים זכתה לפרסום כזה עד שנשים בגוש הערים כולו עדיין רעדו שבועות אחר כך רק למשמע שאגה של משאית זבל.
כל זאת בפרק זמן היסטרי של שעות ספורות.
בצהריים הם כבר היו מכותרים באסונות מעשי ידיהם.
הם עלו על כביש דליל תנועה לכיוון צפון, ורזאנו על ההגה, והטילו עוגן ברגע שמצאו עיקול.
דרייק המשיך במשחק היחיד שהיה מוכן להמר עליו:
עם כל מה שעשינו היום תעביר את שאר החיים שלך בכלא, אמר.
הוא פרש את המפה והצביע על ביצה במפרץ צֵ'סָפִּיק.
אפשר להגיע לשם – המשיך – רק בדרכים צדדיות, אז סביר להניח שנספיק לפני שימצאו אותנו;
יש שם מרינה גדולה שלא נמצאת בשימוש ובולטת רחוק לתוך הים, אבא שלי לקח אותנו לדוג שם כמה פעמים.
השמן הביע הסתייגות:
יש לי חברים בכלא, ואני בטח אמצא חברים חדשים כשאני אהיה בפנים;
חוץ מזה הבטחתי לקפטן שאני אודיע על איזה אי השארנו אותו.
דרייק משך בכתפיו.
חברו ציין בנימה של התנצלות:
אין מה לעשות, הורוויץ, לסולידריות שלי עם הכאב שלך יש גבול.
אז תעזור לי להפליג לשם.
זה, בשמחה.
בלי להוסיף מילה, ירד מהגשר ועלה בסולם הירכתיים.
אחרי תמרון היציאה התקדם ורזאנו השמן לכיוון צפון-מזרח בשיא המהירות.
בשביל דרייק הכביש המהיר היה ים פתוח ונקי.
כשידיו איתנות על מעקה הסיפון חש את השמש על פניו, את הרוח ממלאת את חזהו, את ריח הריקבון העולה מבטן האנייה.
*עריכת התרגום:
משה רון לדיֵיגוֹ גַרסִיָה אֶלִיוֹ "You may still think true friendship is a lie.
But then, you've never met Bill Burton", חזר ואמר סמואל ויינשטיין לעתים קרובות.
למעשה, האמירה הזאת יכולה להיחשב לאות ההיכר שלו.
הוא היה פולט אותה כשהצטדק בפני אשתו על משהו ששכח, ובאוזני עמיתיו במשרד השתמש בו לא פעם כתירוץ על תקלה כלשהי.
למעשה החל ויינשטיין לפאר את חברותו הבלתי מעורערת עם ברטון עוד בימים שבהם עדיין התגורר בבית הוריו, כשהיה רווק ועוד למד בבית הספר התיכון.
אחותו רייצ'ל פקפקה מאז ומתמיד בכנות הצהרתו, וידוע שהייתה היחידה שהטילה ספק בעצם קיומו של ברטון;
מבחינתה, נאמנותו כביכול של אחיה סם לאיש הזר ביל ברטון לא היתה אלא תחבולה תמימה – שנשחקה עד מהרה – להתחמק מכל אחריות.
אם איחר סמואל לארוחת הערב, אם החליט להעדר מבית הכנסת, אם היה עסוק בשבת בבוקר… הכול הוסבר באמצעות ביל:
הוא הזמין אותו למשחק בייסבול והם לא חישבו נכון את הזמנים, כיוון שהיום שבת החליטו שניהם ללמוד למבחן והתרכזו כל כך עד ששכחו את התחייבותו של סם לרחוץ את המכונית או ללכת לשליחות כלשהי, או שביל ברטון הוא שביקש ממנו – ולו במחיר היעדרות מבית הכנסת – שילווה אותו לניו ג'רזי לגבות כסף שחייבים לאמו.
למען האמת, לא היה שמץ של דבר חריג בחייו של סם ויינשטיין, והביוגרפיה שלו – plain and simple – התנהלה אך ורק במסגרת המקובל, לבד מן המקרים הרבים החוזרים ונשנים שבהם הזכיר את ביל ברטון ולבד מן הפעמים שבהן הסתבך כשהצדיק את היעדרותו המתמדת הבולטת לכל עין של ידיד נפשו ותמיד נזקק לאמירתו המוכרת, "אתם אולי חושבים שידידות אמת היא שקר, אבל הרי מעולם לא הכרתם את ביל ברטון".
סמואל ויינשטיין נולד בניו יורק באוקטובר 1926 למשפחה יהודית, דור שני למהגרים ליטאים ואלבנים, שחבה את הונה הצנוע למאמציהם העיקשים והמשותפים של הוריו ולאו דווקא לירושה נוחה או למעילה באמון שהעניקו ביטחון כלכלי כה רב לרבים ממכריהם.
סם היה בנם בכורם של ברוך ויינשטיין ושל שרה אֵלבָּסָן, שניהם שורדי מעבר הכניסה באליס איילנד שדרכו הגיעו משפחותיהם כמעט באותו זמן, אף כי בכמה תצלומים חומים ישנים נראית שרה בזרועות אמה ואילו ברוך יורד מהאנייה בכוחות עצמו.
פסיכואנליטיקן יוכל אולי לנסות להסביר את זיקתו המוגזמת של סמואל ויינשטיין לחברו הבלתי נראה בחוויה הטראומטית שהותירה חותם בחייו בגיל הרך של ארבע שנים.
סם הלך לאיבוד בין ארגזי ירקות ושאריות דגים אי שם, בסמטאות האפלות והמטונפות של הבָּאוּרִי בקצה מנהטן, אחרי שהרפה מידה של אמו לשניות ספורות.
די היה בהן כדי שהאלבנית החסונה תפרוץ בצעקות ובצווחות קורעות לב שעד מהרה הזעיקו יחידת חילוץ מאולתרת:
ארבעה יהודים חרדים, שישה סבלים סינים, חבורת סוורים אירים, שלושה גרמנים שתויים למחצה ומספר שוטרים לבושים במדים כמו בקומדיות הסלפסטיק של שוטרי קִיסטוֹן נרתמו למשימת הסריקה של כל מטר מזוהם באזור, עד שבסופו של דבר מצאה תופרת פולנייה קטנה את הילד סם ויינשטין, מצונף בין פחי אשפה, לוחש מה שנשמע כשיר ערש לבלויי סחבות שהיו אולי פעם דובון צעצוע.
כשהיה בן חמש הצטרפה למשפחה אחותו הקטנה רייצ'ל, העתידה להיות מוקד הערצתו ויעד חיבתו ללא תנאי עד שכבר עמד בשנות בחרותו.
למעשה התרחשה התבגרותו של סם באותן שנים שבהן, בשובו הביתה, התחיל לגולל את עלילותיו ולספר את נפלאותיו של ביל ברטון, a true friend and that's no lie.
ידוע שכבר בראשית האובססיה שלו הציעו הן אמו של סם והן אביו, וכן כמה קרובי משפחה, שיזמין את ביל ברטון הביתה, והפצירו בו שלא יתבייש בשורשיו ובדתו, אבל מסיבה זו או אחרת מעולם לא הזדמנה לווינשטיין שעת כושר ראויה להציג אותו בפני משפחתו.
עם התקדמות חייו של ויינשטיין התרבו – הגם שלא בתדירות מופלגת – פרשיות ברטון.
הוריו, אחותו ושאר קרוביו אף באו לידי כך שקיבלו כאמת לאמתה את האנקדוטות המאדירות את הילתו של ביל, ולא אחת – אולי אחרי תקופת תרדמה בלי האמירה האופיינית – היו הם עצמם מתעניינים או מתעקשים לדעת מה מעשיו של ברטון ואם אין באמתחתו של סם איזה סיפור חדש ומשעשע או אם הוא דואג למצוא אמתלה להזמין אותו לסעוד על שולחנם.
בקיץ שקדם לתחילת לימודיו באוניברסיטת וֶסלִיאֶן (לשם, but of course, נרשם גם אותו ברטון בלתי נמנע שלו) העדיף סמואל לא לצאת לחופשה על שפת הים עם כל משפחתו בתואנה שביל הזמין אותו לבקתה בהרי ורמונט עם כל שבט ברטון.
וכאן הסיפור שאני מנסה לספר מקבל מפנה מרעיש, שכן סם חזר מאותה שהות לא רק עמוס בעלילות נוספות שיוחסו לחברו, אלא גם עם תצלום שבו נראים שניהם מחייכים לחוף אגם מקסים שנראה כאילו צויר בצבעי שמן.
על פי התמונה, שעברה בלהיטות ובסקרנות מיד ליד בין כל בני משפחת ויינשטיין, ניתן לקבוע שביל ברטון היה אמריקני טיפוסי שראוי להיות שחקן קולנוע:
גובהו כשני מטרים (הוא התנשא הרבה מעל לקומתו הנמוכה, נאמר, של סם), עטור שער זהוב סביב תווי פניו המושלמים, מסתורין בעיניו הבהירות ועל שפתיו בת חיוך שחשפה אך טפח משיניו מעוררות הקנאה הישרות להפליא.
אף על פי שביל נראה כשהוא לבוש אפודה שאות W ענקית רקומה בחזיתה, כולנו – כל מי שראה את התצלום, יכולים לאשר שמדובר בספורטאי גאה בפלג גופו העליון ומצויד במערכת שרירים מרשימה בשתי זרועותיו.
לדברי ויינשטיין אותם ימים בוורמונט סימלו עבורו את החופשה הטובה ביותר בחייו:
לא זו בלבד שמשפחתו של ביל הייתה עשירה בנכסי דלא ניידי, אלא שגם היתה מצליחה ונדיבה בהכנסת אורחים ובגילויי חיבה;
לא רק שאחותו הבכירה של ביל הייתה יפהפייה בל תתואר אלא שאף הזמינה את חברתה הטובה ביותר –ג'יין שֶלֶר שמה – וזו הצליחה לגרום לביל ברטון להתאהב בה ושבתה את ליבו בכשפיה.
ויינשטיין גילה לאביו ולשאר הגברים במשפחתו – לאחר שהנשים פנו לעסקיהן במטבח – שמעצם היותו עד לדרכים ולאמצעים שבהם הצליח ביל ברטון לחזר אחרי ג'יין שלר, שם, בנופי ורמונט, גם הוא כבר מרגיש מוכן למצוא לו חברה.
אנו יודעים שזה לא קרה מיד, שכן רק בשנתו השלישית ב-Wesleyan University שב סמואל ויינשטיין לביתו שבמנהטן ובפיו הידיעה (המגובה בתצלומים) בדבר חברותו, ויתרה מזו, בדבר התאהבותו העמוקה בננסי לוּבִּיש, העתידה בסופו של דבר להיעשות אשתו.
לא יצאו חודשיים מיום שהראה את תצלומה וסם הציג את ננסי פנים אל פנים, בזמן אמת ובצבע מלא, בפני כל שבט ויינשטיין, ולמותר לציין שההערה שעוררה את פרצי הצחוק הרמים ביותר בשעת הקינוח הייתה שאלתה של רייצ'ל, שנשאלה בנימה ברורה של קנאה ובכל העוקצנות שבעיניה העמוקות, אם גם ננסי לומדת בווסליאן, "כי אז ודאי יש לך הכבוד להכיר את ביל ברטון המפורסם כל כך".
ננסי נָבוכה, אולי משום שלא הכירה את התקדימים הרבים ובין פרצי הצחוק השיבה ש-"the most funniest thing" הוא שבכל פעם שאנחנו הולכים למעונות של ביל או בכל פעם שסם קובע אתו שנצא שלושתנו ביחד – או ארבעתנו, כשלביל הייתה חברה – תמיד זה נופל בגלל משהו או מישהו, ובעשרת החודשים שאני עם סם מעולם לא הזדמן לי להכיר אותו אישית.
היא סיפרה שראתה תצלומים שלו תלויים מחוץ לקפיטריה, ושריאיון קצר אתו התפרסם בכתב העת של הפקולטה, בעקבות מאמר בכלכלה שבזכותו הצליח ביל ברטון להעצים את אגדתו.
But I’m almost about to say that sometimes I feel Sam’s talking about a ghost.
כשעלו בני שבט ויינשטיין לרכבת לקונטיקט, עד לשערי Wesleyan University עצמם, כדי להשתתף ברוב גאווה בטקס הסיום של סמואל, טפחה עליהם הבשורה המרה, המרה עד מאוד, שאביו של ביל ברטון נפטר יום קודם לכן, ולא נטעה אם נאמר שכולם – ברוך הזקן, שרה החסונה והאלבנית, ואפילו רייצ'ל קטנת האמונה – הצטערו צער אמיתי על אובדנו, אף כי יגונם נבע מכך ששוב נמנעה מהם האפשרות המיוחלת להכיר את ביל ברטון באופן אישי.
ואולם ראוי לציין כאן דבר אחד נוסף:
ידוע כי בטקס הענקת התעודות, קרא רקטור האוניברסיטה בקול רם בשמו של ויליאם ג'פרסון ברטון, וכי במושבי הבוגרים כיסא אחד נותר ריק, ליד סם ויינשטיין, ועליו ראו הסטודנטים לנכון להניח את הגלימה ואת מצנפת הבוגר של הנעדר.
ידוע גם כי ביותר ממאתיים שנות קיומה של Wesleyan University הנכבדה לא נצפתה מעולם מחוות הזדהות בסדר גודל כזה כלפי איש מבוגריה הבולטים הרבים.
יתר על כן, נאמר שהיה זה ויינשטיין, יחד עם כמה וכמה ידידים מסורים, שהציע להוריד לחצי התורן לאות אבל את דגל האדום-שחור-לבן של האַלמָה מאטֶר.
ובכן, moving right along, אֵילו חיים חיכו לו, לסמואל ויינשטיין, בוגר האוניברסיטה הטרי, עם פרוץ הקיץ של 1941?
Easy… easy, פרט למובן מאליו:
עד מהרה הוא הכריז על אירוסיו הרשמיים לננסי, התקבל לעבודה כעוזר לעורך בכתב עת ספרותי לא מבוטל במנהטן (שממנו היה עתיד לצאת לגמלאות כעבור עשרים שנה) והמשיך באמירתו האופיינית שכבר התפרסמה ברבים, You may still think true friendship is a lie.
But then, you’ve never met Bill Burton.
במקרים המעטים אך המשמעותיים שבהם איחר סם למערכת כתב העת היה מצטדק על התרשלותו בפני הממונה עליו, סמיתרס, ומזכיר את ביל ברטון.
או שזה התקשר אליו מ-Grand Central Station כשבקושי יש לו פנאי להזמין אותו למשקה ב-Oyster Bar, שכן מיד אחר כך עליו לצאת ברכבת הראשונה לפילדלפיה לרגל עסקים בעלי חשיבות עליונה הכרוכים במשפחת רוקפלר;
או שפגש אותו בפינת שדרת לקסינגטון ורחוב 51, ונבצר ממנו להסיט אותו ממסלולו אבל גם לא ללוות אותו בדרכו.
הוא הדין, or better yet, כך קרה גם בביתו:
ננסי התרתחה על כך שסם לא הגיע לארוחת הערב, התקשר מטלפון ציבורי כדי להודיע לה שביל ממש לידו, ואין הוא יכול להחמיץ את ההזדמנות ל-damn good night out on the town.
ניתן היה לצפות שננסי כבר תהיה מורגלת – בדיוק כמו חמותה האלבנית החסונה או כמו ברוך ויינשטיין, שמת בשלווה במיטתו, מוקף ביקיריו, ועדיין לא חדל להזכיר שהוא הולך לעולמו מבלי שהכיר את הטוב בידידי בנו – ויתרה מזו, שכחתי לציין שביום חתונתם של ננסי ושל סמואל, שבו נראתה נוכחותו של ביל ברטון בלתי נמנעת, שכן היה ה-Best Man של חברו באש ובמים, לא זו בלבד שנאלצו לעכב את הטקס ביותר מארבעים דקות, אלא שכלל לא הגיעה רוח הרפאים הנכספת, ידידו של מי שהיה כעת בעלה, ובמקומה התייצב בשערי בית הכנסת כבאי במדים עם קסדה ומגפיים והודיע באופן אישי שביל ברטון נפצע בתאונה ב-Subway, ולפני שנלקח באמבולנס עמד על כך שיואיל מישהו בטובו להודיע לחברו סם and his lovely bride.
אף על פי כן, הכבאי לא ידע לומר לאיזה בית חולים לקחו אותו או מה חומרת פציעתו.
ותארו לכם שלמשך מספר שניות סם היה מוכן אפילו לדחות את טקס הנישואים, ושגם כעבור שנים רבות תמשיך ננסי לקבל באי רצון ובמורת רוח את התירוץ או האמתלה החוזרים ונשנים שלפיהם ביל ברטון נקרה בדרכו של סם – ורק בדרכו – כאילו יצא right out of the blue דווקא כשהיא כבר הכינה ארוחת ערב מיוחדת, או העלתה בדעתה את האפשרות שיוכלו ללכת לקולנוע, או כששניהם הסכימו להזמין את ידידיהם בני הזוג מֶרְץ או את בני הזוג הטרי הגרים בדירה שמתחת.
ודאי, but of course, שהיו לו לוויינשטיין חברים אחרים.
אפשר לומר שיחד עם הזוג מרץ השלימו ננסי והוא רביעייה בלתי מנוצחת בכל מועדון במנהטן, וכולנו יכולנו להישבע שהקשר שקיים סם ויינשטיין עם רבים מעמיתיו בכתב העת הספרותי, ממש עד יום פרישתו לגמלאות, היה קשר של חברות קרובה ושותפות מסורה, ואף על פי כן, אולי למותר לומר, לא אחת, בלילה לפני השינה או בשובם הביתה במונית, לאחר ערב מהנה עם חבריהם האחרים, הפנה ויינשטיין את ראשו אל ננסי וסח לה – אולי ביתר אטיות מאשר בצעירותו – את הדבר ההוא ש-You may still think true friendship is a lie.
But then, you’ve never met Bill Burton.
To make a long story short, או הבה נלך ונגיע ליעדנו:
ביל ברטון אומנם היה המצאה נוחה ושימושית, ולא רק בשביל סם ויינשטיין, אלא גם בשירות כל סובביו, אבל סופו שהיה למיתוס מקובל וצפוי.
כל מי שהיה לו קשר עם ויינשטיין כבר ידע שברטון הוא אולי הטוב בידידים האפשריים, אבל שאי אפשר להכירו פנים אל פנים.
כל אימת שעבר בניו יורק תמיד נחפז, ובקושי היה לו פנאי מוגבל ומדוד להתראות עם ויינשטיין.
כוסית חטופה בדלפק ארוך של בר, קפה בלי הפרעות רבות ליד שולחן קטן על המדרכה, אבל אף פעם לא פרק זמן מספיק כדי להתלוות אל סם לביתו, להכיר סוף סוף את משפחתו, את אשתו, או אפילו את ברוך הקטן, שנולד ב-1946 וכל שבט ויינשטיין דחק בסם שיבטיח את נוכחותו של ביל ברטון בברית המילה שלו, הגם שידעו מלכתחילה שגם באותו יום לא יופיע הידיד המפורסם שהיה לחידה, אותו true friend of mine.
לאמיתו של דבר, הסיפור נגמר במקום שהתחיל.
סמואל ויינשטיין הפך בסופו של דבר לעורך כתב העת Manhattan Letters והיה מקבל את פרישתו הממשמשת ובאה בסיפוק רב ובשלווה מפויסת, אלמלא העובדה שחווה חוויה שיש מי שרואים בה ממש התגלות:
ב-27 בספטמבר 1966 נכנס למשרדו של ויינשטיין גבר בעל מבנה גוף אתלטי, קומתו כמעט כגובה משקוף הדלת, לבוש למהדרין במקטורן ללא רבב.
הוא התיישב בכורסת העור הירוקה שניצבה בפינת משרדו של ויינשטייין, ליד החלון שנשקף ממנו כמו בציור נופה המוכר והאהוב של מנהטן, הדליק סיגר, ועם הפרחת עננת העשן הראשונה, אמר כבלחישה:
“I’m Bill Burton”.
לאחר שתיקה קצרה החל ויינשטיין להזיע ולגמגם"…Who let you in?
… What are you doing here?
…Who are you?
… This just can’t be… Why is your name Bill Burton?" האיש שילב רגל על רגל, הסב את פניו מהחלון, הישיר מבט אל עיניו של ויינשטיין, וענה:
"You tell me".
*עריכת התרגום:
משה רון מַרְסֵלינוֹ יושב על גדם עץ, מצייר בחול עיגולים באצבע.
קשה לעשות את זה באגודל, ובפועל, האצבע והאגודל הן כל מה שנותר לו.
המסחטה לקחה את האצבעות האחרות.
היום ההוא הלך לגמרי, הם לא יכלו להכין את הסירופ ממיץ הקנים כי הדם צבע הכול.
אבל עד עכשיו, או נכון יותר, עד אתמול בלילה, לא היתה לו סיבה להתלונן, האצבע היתה לו לעזר רב, חברה נאמנה, המשך של הגבריות שלו, אתה הוא חוקר את תענוגותיה של כרמן עד שהיא נאנקת ובוכה.
כן, גם בוכה.
שני הילדים מסתכלים עליו בדומייה, מרקו במבט פעור, כאילו המרחקים השמימיים שבין הילד לגבר מתמצים, אצלו, ברגש שהילדוּת אינה יודעת לפענח, אך הוא מרחיב את אישוניו.
לעומת זאת הילדה, שכדי לתעתע במוות ממשיכים לקרוא לה כך – ילדה, פותחת את פיה, עושה בועות רוק ולא שואלת כלום.
שני הילדים, ילדיו, מביטים בעיגולים שמַרסֵלינו מצייר בחול, פורחים בגלקסיות פרועות כמו הרגשות, כמו הזעם והאהבה והרצון הזה לגרום לכרמן להיאנק.
לפתע האצבע היתומה, הנפרדת ממפרק האגודל, משתהה.
שום היסוס לא ניכר ביד המפלצתית.
מרסלינו מסתובב ומביט בילדים.
אפשר לומר שמרקו מנחש את מחשבותיו של אביו, ובאופן כלשהו, באופן היחידי שבו הזכרים מסוגו מתכנסים בזרם הקיום, הוא מסכים.
הילדה רק פוערת את פיה ועושה קסמים ברוק שלה, עיניה זהות לאלה של כרמן, מתמוססות בשחור לח ועצוב.
"חכו לי כאן," אומר מרסלינו וקם ונכנס לצריף.
הילדים דוממים.
רק העצים וגידולי השדה נעים בלי התנגדות ברוח הדרומית.
בפנים מרסלינו מרים את המזרון ומוצא אותו.
הוא ירש אותו מאביו שירה פעם אחת ויחידה במלחמת הצ'אקו1 ואחר כך, כדרך האינדיאנים שסיפרו עליהם ברדיו הלאומי כדי להפיח אומץ בלב החיילים, הוריד את הקרקפת לחייל הפרגוואי הגוסס.
מרסלינו לא יודע כמה מן האגדה יש בסיפור הזה, וזה לא משנה.
זה כבר לא משנה.
ודאויות אחרות מתנחלות במוחו, כמו זבובים ירוקים שעיניהם זרחניות וצואת הבגידה על רגליהם השבריריות.
אמש, כשהבוס החליט להחליף אותו בקציר "כי שתי האצבעות שלך לא עוזרות להרים ת'חבילות", חזר הביתה מוקדם.
הילדים שיחקו מחבואים וכבר התחילה לנשוב הרוח הדרומית, ואולי לכן, משום שהרוח נשאה אתה את הרעשים והצעדים, כרמן לא שמעה אותו.
אם היתה שומעת, הכול היה קורה אחרת, לא?
הרגע הנחוץ כדי להסתיר את המבושים, כדי לכסות את השדיים בסדין הקנבס שעליו מתנוססות עדיין האותיות הכחולות "גוּאָבּירָה מפעלי סוכר", היה משחק לטובתה.
אבל החיים לא משחקים לטובת אף אחד, וגם לא הדקות המתעופפות כמו קוביות מזויפות, לעולם בלי שש, בלי אָס.
ובוודאי לא בעצם הרגע שבו הוא נכנס, והיא מטילה את צווארה לאחור, דוהרת על סוס מאורווה אחרת.
מרסלינו לוקח את הנשק, אקדח ישן עם הדק ארוך.
הוא יוצא לפטיו.
הילדים עדיין דוממים, לא מעיזים להביט בו.
הוא יודע שיותר מכל כרמן אוהבת את הילדים שלה, ושהאהבה הזאת גרמה לה לומר שטויות, שהם לא שלו, שהם בנים של הבוס, ושכאשר תצליח להוכיח את זה היא תעזוב אותו.
פצעים, פצעים שמתמקמקים ומכרסמים במעט הבשר הבריא שנותר לו, למשל באגודל ובאצבע.
אבל גם הוא יודע היכן לפצוע.
הוא נושף על האקדח כדי להעיף את האבק, הוא יודע שיש שלושה כדורים, כי השתמש בשני האחרים כדי להרוג חזיר לכבוד השנה החדשה.
בדיוק כמה שצריך.
הוא מביט בילדים.
נראה שמרקו מסכים, או לפחות משלים עם מה שקורה, וכך גם הילדה, שצייתנות מדומה בעיני העגל שלה.
"אתם יודעים למה אני עושה את זה," אומר מרסלינו בקול חנוק.
הוא מצמיד חזק את האגודל, כדי שהאצבע תעמוד בלחץ על ההדק.
והוא יורה.
יום חמישי, 7 ביולי עכשיו אני כותבת כי סוף כל סוף יש לי מה לספר לך.
היום המוכר בקיוסק לא שלח לי את העיתון.
הלכתי להתלונן.
בדרך לשם עלה בדעתי לבקש ממנו עותק מכל אחד.
כמה עיתונים יש?
אפילו הוא לא יודע, אז אנחנו סופרים.
שלח לי את כל העיתונים, כולם.
היית צריך לראות את הפרצוף שלו, מסכן.
יום שבת, 15 ביולי זה מתיש.
אני מתחילה בשמונה בבוקר, עושה הפסקת צהריים וממשיכה עד שבע בערב.
אני קוראת עיתון כמו שקוראים ספר, בסדר מופתי, מהעמוד הראשון ועד האחרון.
אני חייבת, כדי לא לדלג על שום דבר.
בהתחלה ניסיתי שיטות אחרות.
למשל, לקרוא לפי מדורים:
קודם פוליטיקה ואחר כך ספורט, בידור וחדשות מהעולם.
אבל לא, השיטה הנוכחית היא הטובה ביותר.
יום ראשון, 20 באוגוסט צר לי, אבל נאלצתי לזרוק את הבגדים שלך.
מוזר, אבל לא הרגשתי אשמה במיוחד.
פשוט זרקתי אותם.
יש ימים שהעבודה עם העיתונים לוקחת לי שתים עשרה שעות ומותירה אותי באפיסת כוחות, בעיקר בסופי שבוע.
אז אני דוחה דברים ליום שני.
בימי שלישי אני מתעדכנת ומסדרת.
מכיוון שזרקתי את הבגדים שלך, יש לי מקום בארון לעיתונים שכבר קראתי.
בכל פעם שאנה באה, היא אומרת שאני מוכרחה לזרוק את העיתונים.
בשביל מה את שומרת אותם, אמא?
עכשיו הריח שלך מתנגש בריח הדיו של העיתונים, אבל התוצאה היא לא ריח חדש אלא מאבק בין ריחות.
יום שישי, 1 בספטמבר אני קוראת בעיתונים דברים שאף אחד אחר לא קורא.
לפעמים אני חושבת לעצמי שאני האדם היחיד שקרא ידיעה זו או אחרת שתקעו באיזו פינה נידחת.
לפעמים אני חושבת לעצמי שאני הסיבה שמפרסמים את הידיעות הזניחות האלה שלא משנות במאומה את דרכו של עולם.
הלוואי שהיית רואה אותי.
אני משווה בין ידיעות.
מעתיקה למחברת את אלה המוזרות.
לפעמים אנה באה ואני מבקשת ממנה שתעזור לי לסחוב לארון את הערימות שהולכות ומצטברות.
יום שני, 11 בספטמבר אני מפקפקת בידיעות שמתפרסמות רק בעיתון אחד.
אני מפקפקת בידיעות שמתפרסמות באותה גרסה בכל העיתונים.
אני מאמינה רק לידיעות שמתפרסמות בכל העיתונים בגרסאות שונות.
אתמול באה אנה לבקר, הראיתי לה את המחברת וקראתי לה את הידיעה על האיש שהשתילו לו ראש נוסף.
היא פורסמה רק בעיתון אחד, מזה אני מסיקה שהידיעות הטובות ביותר הן אלה שאני מפקפקת בהן.
אנה אומרת לי שהכול שקר, שהתקשורת ממציאה דברים.
זה מובן מאליו.
אחר כך אני מבקשת ממנה שלא תלך וקוראת בקול רם את הידיעה האהובה עלי בחודש האחרון.
בהולנד, במאי קולנוע נמצא אשם ברצח ארבעה שחקנים שעבדו תחתיו לפני שנים רבות.
הרוצח מעולם לא השלים עם העובדה שהשחקנים שלו מופיעים בסרטים שביימו אחרים.
כשסיימתי לקרוא, אנה פרצה בצחוק ולבסוף הוא הוביל לדמעות.
היא נראתה עצובה.
אמרתי לה שאני מתגעגעת אליך, שהייתי רוצה לקרוא לך את הדברים שאני כותבת במחברת.
לפעמים, בלילה, אני קוראת לך ידיעות בקול רם.
אבל אנה הגיבה בתוקפנות ולא רצתה לשמוע אותי.
יום ראשון, 29 באוקטובר כבר הרבה זמן שאנה לא באה לבקר.
בפעם האחרונה ביקשתי ממנה שלא תבוא יותר בסופי שבוע, כי אלה הימים שיש לי הכי הרבה עבודה.
זה יכול מאוד להועיל לי אם היא תבוא בימי רביעי אחרי שש בערב, אבל אני לא יודעת מה יש לה, היא לא מתנהגת בהיגיון.
יום שני, 6 בנובמבר אתמול אנה אמרה לי שכבר חודש מתפרסם עיתון חדש.
לא היה לי מושג והתעצבנתי מאוד.
האמת, אני לא יודעת אם התעצבנתי בגלל מה שסיפרה לי או כי אתמול היה יום ראשון ואני לא רוצה שיפריעו לי בסופי שבוע.
היום הלכתי לקיוסק והראיתי להם מה זה.
בסוף הם אמרו שאני צודקת.
כן, גברת, ממחר תקבלי גם את העיתון החדש.
יום שישי, 10 בנובמבר אם היית רואה כמה זה קל.
אני רושמת את מספר הטלפון ומתקשרת.
אני רושמת את שם המדור ושם של עיתונאי, לא משנה איזה, ומבקשת לדבר איתו.
זה עובד כמעט תמיד.
לפעמים אומרים לי שמדובר בכתב חוץ, אז אני מוחקת את השם שלו מהרשימה.
אבל העיתונאים הקבועים יושבים במערכת כל היום.
הם עושים משמרות, כמו רופאים או שוטרים.
זו חובתם.
כדי שהם ידברו איתי אני שואלת אותם כל מיני שטויות ומבדרת אותם.
הם חייבים להיות נחמדים כי הם יודעים שאני תמיד יכולה להתלונן עליהם לאחד הממונים.
אני כבר מזהה את הקולות של חלק מהעיתונאים.
אלה שכותבים על פוליטיקה הם גברים ויש להם קולות צרודים של מעשנים.
מדור הבידור הוא ההפך הגמור – רק נשים שנשמעות כמו מזכירות.
לאחרונה, כשאני קוראת כתבות של עיתונאים שאני מדברת איתם, אני מרגישה כאילו אני שומעת את הקול שלהם.
יום חמישי, 16 בנובמבר אני לא יודעת אם כדאי שאספר לך.
אתמול הכרתי את סרחיו.
אנה דיברה עליו כל כך הרבה.
אתה זוכר?
אחרי זה היא הפסיקה לדבר עליו ולא ידעתי אם לשאול אותה.
אחרי זה היא שוב התחילה, לא יודעת אם עוד היית כאן, אבל אז היא דיברה עליו כאילו הוא סתם ידיד.
אתמול בערב אנה באה לבקר עם סרחיו.
הוא לא מדבר הרבה, הבחור הזה.
הוא נראה מחונך, אבל אני לא חושבת שהוא כמו שאתה היית רוצה שהוא יהיה.
יום שלישי, 28 בנובמבר התחילו לפרסם עכשיו עוד עיתון חדש.
זה מסבך הכול, כי נוסף לכך העיתונים הולכים ומתעבים.
הייתי בפיגור ולכן לא כתבתי לך, אבל בסוף שבוע האחרון לא ישנתי והשלמתי את הפער.
יום רביעי, 29 בנובמבר שכחתי:
אנה נסעה עם סרחיו לחוץ לארץ.
מה שמוזר הוא שהם לא נסעו לנופש אלא להביא איזו סחורה לעסק שלו.
נראה לי שהם נסעו לברזיל.
מחר, ליתר ביטחון, אקרא בקפידה את החדשות מברזיל.
יום שני, 11 בדצמבר אנה חזרה ונסעה שוב.
אנחנו לא מתראות יותר, היא אומרת שזה בגלל כל הנסיעות.
אנחנו רק מדברות בטלפון.
בשבוע שעבר הלכתי לרופא עיניים כי מגרד לי כבר כמה חודשים.
לא סיפרתי לך כדי שלא תדאג.
הבעיה היא לא הקריאה המרובה, אלא שאני מגרדת את העיניים באצבעות מוכתמות בדיו.
זה מה שהרופא אומר והוא צודק.
לפעמים יש לי שחור בקצות האצבעות.
המצב השתפר מלפני יומיים, כשעלה בדעתי לנקות את הידיים מדי פעם במטלית לחה.
יום חמישי, 21 בדצמבר אני לא מאמינה.
אנה שלנו עשתה משהו נורא.
קראתי על זה בעיתונים.
הם אומרים שסרחיו חף מפשע ואין לו שום קשר לפרשה.
הוא יכול היה לפחות להתקשר וליידע אותי.
אולי אין לו את המספר שלי.
אולי הוא מעדיף לעבור אצלי ולספר לי פנים אל פנים.
ליתר ביטחון אני לא זזה מפה, כדי לא לפספס אותו.
עכשיו אנה מופיעה בכל העיתונים.
אבל כולם אומרים אותו דבר, אז אין סיבה שאאמין להם.
אני אתקשר אליה והיא תענה לי ותגיד לנו שהכול טעות אחת גדולה, אתה תראה, זאת בטח מישהי אחרת עם אותו שם.
ומה אם סרחיו יענה לי?
לא, לא, אם הוא יענה אני אנתק.
יום שבת, 23 בדצמבר היום אנה שוב הופיעה בכל העיתונים, אבל הפעם לכל אחד יש גרסה קצת שונה.
אני יודעת עליה יותר עכשיו מבכל התקופה האחרונה שלא התראינו.
זאת הפעם הראשונה שבילוי זמן עם אנה לא מחייב אותי להפסיק לקרוא.
יום חמישי, 4 בינואר בכפר בסין, אישה ילדה כלב.
אני לא מבינה איך שמים ידיעה חשובה כל כך בחלק נידח של העיתון.
אתמול התווכחתי עם כמה מהם.
העניין הוא שאני מבזבזת את כל אחר הצהריים בשיחות טלפון ואחר כך אני צריכה להשלים.
אבל אם הם ימשיכו לעשות עבודה לא טובה אאלץ לטלפן אליהם לעתים קרובות יותר.
קודם זה לא היה קורה.
והגרוע מכל הוא שהם כבר לא מקשיבים.
למשל, אחד מאלה שכותבים על אנה לא מוכן יותר לדבר איתי.
לפני כן דיברנו לעתים קרובות.
עכשיו אומרים לי שהוא לא נמצא.
לא הייתי צריכה לספר לו מי אני.
בהתחלה הוא לא האמין לי, אתה יודע, חשב שאני עובדת עליו.
תקשיב לי, אמרתי לו.
תקשיב לי טוב.
וסיפרתי לו את הסיפור של אנה וסרחיו ונתתי לו את מספר הטלפון שלהם כדי שיאמין לי.
מה המספר?
הוא שאל, וביקש ממני לחזור עליו.
יום שישי, 12 בינואר אצטרך לבקש מהבחור בקיוסק שיעזור לי לסדר את העיתונים בארון שלך.
עשיתי חישובים ועוד שלושה חודשים כבר לא יהיה בו מקום.
אולי אזרוק חלק מהבגדים שלי.
יש דברים שאני כבר לא לובשת.
יום רביעי, 24 בינואר היום העיר אותי קולה של אנה בטלפון.
מה השעה?
אחת עשרה בבוקר, היא אומרת לי.
למה, ישנת?
לא התווכחתי איתה כי היא לא במצב טוב, המסכנה, אבל השעון שלי הראה עשרה לשבע.
נראה שאנה חזרה הביתה.
אבל היא נתנה לי מספר טלפון אחר ואמרה לי לשכוח את הקודם.
ומה עם סרחיו?
תשכחי גם ממנו.
את לא מופיעה בעיתונים כבר הרבה זמן, אני אומרת לה.
אנה מתחילה לבכות ואומרת שהיא צריכה לפגוש אותי, היא רוצה לספר לי מה קרה.
אמרתי לה שלא תבוא, אין צורך, בשביל מה, כבר קראתי הכול בעיתונים, וניתקתי את השיחה.
יום שני, 29 בינואר אנה מטלפנת שוב ושוב.
עכשיו היא אומרת שסרחיו הוא האשם, הוא שלח אותה ואחר כך העמיד פנים שהוא לא קשור.
אני לא יודעת מה לחשוב.
כבר ארבעה ימים אני מנסה להתקשר לעיתונאי שכתב על אנה ולספר לו את הגרסה הזאת, כדי שהוא יגיד לי את האמת.
אם יגידו לי עוד פעם אחת שהוא לא נמצא, אתקשר לעיתון אחר.
יום שלישי, 13 בפברואר בהונגריה, במהלך קונצרט, אחד הצופים ירה בנגן כינור.
המשטרה עצרה את היורה וגילתה שהוא חירש.
העיתונים הולכים ומתעבים ובריאותי הולכת ומתדלדלת.
הייתי בפיגור של שבוע, אבל בימים האחרונים היו לי כאבים בחזה וברגליים, כך שעכשיו אני בפיגור של שבועיים.
אני לא רואה טלוויזיה ולא שומעת רדיו, כדי לא לשמוע חדשות שטרם קראתי.
אתה תצחק:
אתמול עשיתי הזמנה מהשוק וביקשתי מהם שלא יעטפו את הביצים בעיתון שיצא אחרי העשרים בינואר.
יום שלישי, 27 בפברואר אני מניחה שאנה במצב יותר טוב משום שהיא כבר לא מטלפנת כמעט ולא מתעקשת לבוא בסופי שבוע.
אתמול היא קפצה לביקור קצר ופתאום החליטה לעזור לי לסדר את העיתונים.
אמרתי לה שכבר אין מקום בארון ושגם הריח שלך נעלם.
אחר כך מעדתי וכמעט נפלתי.
אנה נבהלה, מסכנה.
מה, סחרחורת?
לא, אני אומרת לה.
בכל מקרה, זה קורה לי לעתים קרובות יותר עכשיו, אבל התרגלתי.
יום שני, 5 במרץ המצב מחמיר.
הפיגור גדל.
שוב יש לי בעיות ראייה.
ואם זה לא מספיק, אתמול התחלתי לקרוא עיתון שכבר קראתי.
אני לא מבינה איך זה קרה.
בכל אופן, איבדתי שעה כי בהתחלה לא שמתי לב.
כשהגעתי לידיעה על הרביעייה הסיאמית – ארבעה ראשים מחוברים, כמו תלתן ארבע-עלי שמביא מזל – הבנתי שכבר קראתי אותה, כי למען האמת, חוץ מידיעות כאלה, הכול נראה פחות או יותר אותו דבר.
זה קרה אתמול והיום כאב לי מאוד הראש, אז הורדתי את התריסים וישבתי בחושך, בלי לקרוא.
אני קצת ממהרת, סליחה.
יום ראשון, 11 במרץ איזה ביש מזל.
אתמול, איך שאני פותחת את הארון אני חוטפת סחרחורת, נופלת על הדלת, כל הארון מתנדנד והעיתונים מהשלושה חודשים האחרונים מתפזרים על הרצפה.
אני כבר לא יודעת מה קראתי ומה לא.
אני מפחדת לדלג בטעות על יום.
העניין הוא שאיבדתי את הספירה, אני לא זוכרת באיזה תאריך הייתי, אני רק יודעת שאני בפיגור ענק.
אם אמשיך ככה, בסוף אקרא עיתונים מלפני שנה, אקרא את ההורוסקופ או את תחזית מזג האוויר כאילו הם של היום.
יום שלישי, 20 במרץ בטח דילגתי על כמה ימים, כי פתאום אני לא מבינה את הידיעות.
בספרד קורים דברים מוזרים.
אני לא יודעת איפה קראתי על זה.
כשכואב לי הראש אני יכולה לקרוא רק את הכותרות.
לא יודעת אם סיפרתי לך על משהו שקורה לי.
אני קוראת על איזו פרשה יום אחר יום, כמו רומן בהמשכים, ופתאום הפרשה נעלמת.
אני אומרת לעצמי שזה רק זמני.
הימים עוברים ולא קורה שום דבר.
מה עולה בגורלם של כל האנשים שהם כבר לא חדשות?
שום עיתונאי לא יודע לומר לי מה קרה לרביעייה הסיאמית.
אפילו חשק להתלונן אין לי.
יום חמישי, 29 במרץ בהודו נולד ילד עם ידיים הפוכות, הציפורניים כלפי פנים ופנים כף היד כלפי חוץ.
אחרי זה חשבתי לרגע שאני רואה אותך בעיתון.
התמונה היתה מעורפלת, אבל הבחור הזה דומה לך כל כך עד שהחלטתי לבחון את התמונה בזכוכית מגדלת.
מה שסיפרתי לך על ספרד הולך ומחמיר.
עכשיו אנה אומרת שיש לה רעיון איך להשלים את הפיגור שלי.
חברה שלה, אחות במקצועה, לא מוצאת עבודה, אז היא הציעה לה לעזור לי עם העיתונים.
אולי עם עוד זוג ידיים נוכל להתקדם מהר יותר.
יום שבת, 7 באפריל בחיים שלי לא פגשתי מישהי חסרת תועלת כמו ויולטה.
אם היא תמשיך ככה אאלץ לפטר אותה.
אנה מבקשת שאהיה סבלנית איתה, אין לה עבודה ויש לה ילד בן חמש.
מכיוון שעם העיתונים היא לגמרי חסרת תועלת, אתמול שלחתי אותה להכין לי משהו לאכול.
יום ראשון, 15 באפריל היום נראית יותר טוב מאתמול.
אבל אני לא מבינה למה התמונות שהם מפרסמים קטנות כל כך.
עכשיו אני מביטה בך בזכוכית מגדלת.
נאלצתי לפטר את ויולטה.
לפעמים אנה באה לבקר.
יום שני, 30 באפריל שתיהן התחננו בפני.
אז אמרתי לויולטה שהיא יכולה לחזור בתנאי שלא תיגע בעיתונים.
ליתר ביטחון נעלתי את הארונות.
פעם אחת כבר תפסתי אותה מנסה לפתוח את הארון שלך, אז צרחתי עליה והיא ברחה.
הבעיה היא שהראש שלי מסתחרר כשאני צורחת.
יום חמישי, 17 במאי אני מסוחררת כל הזמן, אפילו בישיבה, כאילו אני על אוניה יומם וליל.
יום רביעי, 20 ביוני הבוקר העיר אותי ריח חריף שנדף מהארון.
הכול מסריח פה.
העיתונים הישנים הולכים ונרקבים.
אני לא מרימה ידיים, אבל בחיים לא הרחתי צחנה כזאת.
לפעמים, בלילות, אני מייללת.
יום רביעי, 4 ביולי עכשיו העיתונים באים בצורות שונות:
עגולים, מעוינים, סגולים.
לפני כמה ימים הגיע עיתון ובו ידיעה אחת בלבד:
אותה ידיעה במאה אופנים שונים.
אין לי דרך להשלים את הפיגור.
בכל זאת, אני לא מוותרת.
כשאני מסתכלת בתשומת לב, בזכוכית המגדלת, קורים דברים מוזרים מאוד מאחוריך.
חלק מהתמונות עושות לי בחילה.
אתמול התעלפתי.
העניין עם ספרד מדאיג אותי יותר ויותר.
אצטרך להתיז בושם.
יום שני, 20 באוגוסט אבא יקר, זאת אני, אנה.
רק אתמול מצאתי את היומן הזה.
כפי שאתה בוודאי יודע, אימא מתה ביום חמישי לפני שבועיים.
אני מניחה שהיא היתה רוצה שהיומן ייגמר בתמונה הזאת שגזרתי מהעיתון ואני עומדת להדביק פה.
לחשוב שכמעט ביקשתי מבית הלוויות שלא יפרסם שום מודעה.
אחר כך ריחמתי עליה.
חשבתי שיש סיכוי שאיזו חברה ותיקה תקרא את המודעה.
למיטב ידיעתי, זאת הפעם היחידה שאמא הופיעה בעיתון.
*הסיפור לקוח מתוך הקובץ:
"החיים הבלתי אפשריים" מאת אדוארדו ברטי, בהוצאת תשע נשמות, 2016.
בעיר טולידו, חזרו מהנהר בליל שרב של קיץ, שם הלכו להתרענן מחום היום אציל זקן ואשתו, ילדם הקטן, בתם בת השש עשרה והמשרתת.
הלילה היה בהיר, השעה אחת עשרה, הדרך בודדה והילוכם אטי, כדי לא להפוך ליגיעה את ההנאה שזוכים בה תושבי טולידו בצאתם להתענג על שפת הנהר או באחו שעל ידו.
בטוחים ביושר לבם של אנשי העיר ובצדק השורר בה, פסעו לאטם האציל הטוב ובני משפחתו הצנועים ולבם רחוק מכל דאגה מפני האסון שעלול לקרות להם.
וכיון שרוב הצרות באות על האדם בהיסח הדעת, כן נתנסתה אותה משפחה בצרה גדולה, שהשביתה את שמחתם והפכה את חייהם לתאניה ואניה משך שנים רבות.
ויהי שם בחור ששנות חייו כעשרים ושתים, אשר העשירות ודם האצילים שנזל בעורקיו, החרות המופרזת ויצר לבו הפתלתל, וחברת מרעיו, מלאו את לבו לעשות מעשים נועזים שהכתימו את שמו והוציאו לו מוניטין של פוחז ונקלה.
וילך הבחור, שמתוך רצוננו לחוס על כבודו, נכנהו בשם רודולפו, באותו ערב עם ארבעת חבריו, כולם בחורים עליזים ועזי פנים, ויבואו אל הדרך אשר הלכו בה האציל ובני משפחתו.
ושני המחנות, של הכבשים ושל הזאבים, נקרו זה לעומת זה.
ויציצו רודולפו ומרעיו רעולי פנים ובעזות מחוצפת אל פרצופיהן של האם, הבת והמשרתת, ויצא הזקן מכליו, ויגער בהם ויוכיח אותם על עזותם.
אך הללו חרצו לשונם ויענו לו בקילוסים ויעזבום לנפשם.
ויפגע חן יופיה של הנערה ליאוקדיה, בשם זה נכנה את בת האציל, בעוז בלבו של רודולפו, עד שבאותו רגע עלו בו הרצון והתשוקה להתעלס עמה באהבים, תוך התעלמות גמורה מהתקלות הכרוכות בכך.
לא עברו רגעים מעטים ויודיע רודולפו את מזימתו למרעיו ויחליטו ארבעתם לגזול אותה מידי הוריה למען מלא את מבוקשו.
שכן העשירים הנוהגים לא לשים מחסום לתאותם, תמיד ימצאו עמיתים שיישרו את סילופיהם ויציגו כטובים את מעשיהם המתועבים.
שהרי באותו הרגע שרודולפו הודיע להם מזימתו, החליטו הם לסייע בו להוציאה אל הפועל.
וישימו את מטפחותיהם על פניהם, וישלפו את חרבותיהם, וישובו על עקבותיהם, וימצאו את האנשים עוד במקום, כי טרם כילו להודות לאל על החלצם מכף הריקים.
ויבואו עליהם כחתף, ויחטוף רודולפו את ליאוקדיה ויטלנה בזרועותיו, וינוס עמה ולא נתן לה סיפק לעמוד על נפשה.
והיא, המומה מפחד, נתלעלע גרונה ואור עיניה ניטל הימנה, ותתעלף ולא ידעה ידי מי נשאוה ולהיכן הביאוה.
ויצעק האב מרה, ותתיפח האם, ויתן האח קולו בבכי, ותשרוט את בשרה המשרתת.
אפס, גם הזעקות וגם ההתיפחות, גם הדמעות וגם השריטות לא הכמירו את רחמיהם ולא הועילו במאומה, מאחר שהבדידות ודומית הליל, ולבם הקשוח של מעללי הרשע כסו את הכל.
לבסוף, המשיכו אלה את דרכם עליזים ושמחים, ואלה נשתהו ואבלים על מקומם.
ויבוא רודולפו שלם לביתו, והוריה של ליאוקדיה שבו לביתם אבלים וחפויי ראש, נבעתים ואכולי יאוש.
יומם חשך עליהם, כי בהלקח בתם ניטל מהם אור עינם;
הם היו גלמודים, כי טוב ונעים היה להם בחברתה של ליאוקדיה;
נבוכים, שכן לא ידעו אם עליהם לגלות את אסונם לפני הערכאות:
מבוהלים, כי אכלתם הדאגה פן יהיו הם בפזיזותם הגורם לפרסום חלול כבודה של בתם.
הם צעקו לצדקה, אך בהיותם אצילים מרוששים, לא ידעו לאן יביאו תלונתם ויאשימו את מזלם הרע באסונם.
ורודולפו, ערום ובעל מזימות, הביא את ליאוקדיה לביתו, ולפי שמעולפת היתה, כסה במטפחתו את עיניה למען לא תראה את הרחובות בהם עברו ואת הבית אליו הובאה.
ויביאנה ישר לחדרו, משום שאביו מסר חדר מיוחד לרשותו, וגם מפתח נתן לו, משגה הורים המעניקים חרות מופרזת לבניהם.
ומאחר שהנערים, באחוז בהם תשוקתם, אין הם משגיחים בנוחות ובסדרים, מלא רודולפו את תאוותו בליאוקדיה והיא עודנה נטולת הכרה.
מוכה סנוורים מחמת התאווה שבערה בו, עשק רודולפו מאת ליאוקדיה את היקר שבעדייה.
ולפי שתאוות הבשרים תש כחה לאחר שהחוטא בא על סיפוקו, בקש רודולפו להרחיק את הנערה מעל פניו ולשימה ברחוב בעלפונה.
אפס, בגשתו להוציא את זממו, הקיצה הנערה מעלפונה ותאמר:
– היכן אני, האומללה?
ומהי העלטה האופפתני?
היכן אני, בעדן התום או בשאול חטאי?
ישו!
מי נוגע בבשרי?
ולמה סרוחה אני במטה?
ולמה אני פצועה?
אמי הורתי, איך?
ואתה אבי יקירי, כלום לא תשמע את קולי?
אויה לי, חשך מזלי, הורי לא ישמעוני וידי מרעי נוגעות בי!
מי יתן ולא תוסר החשכה לעולם, ועיני לא תחזינה באור השמש, ובמקום בו אני שרויה עתה יקבר כבודי.
שכן טוב הכבוד המחולל הצפון מעיני האדם מהכבוד המוקע לראוה.
הנה נזכרתי, ולואי וגז זכרוני לעולם!
הולכת הייתי בחברת הורי ואנשי בליעל התנקשו בנו, ועתה הכל ברור לי וטוב שהבריות לא יראוני עוד.
אהה, בן אדם, תהיה אשר תהיה, אתה העומד עלי – והיא לפתה את ידי רודולפו – אם יש עוד זיק רחמים בלבך, חוסה עלי, ומאחר שחללת את כבודי, טול גם את נפשי!
טול אותה בזה הרגע, כי אין חיי חיים בלא כבוד.
ודע לך, האכזריות בה נהגת לחללני, תפוג תוקפה אם תפרוש רחמיך עלי ותמיתני, וכך תהיה אכזר ורחמן כאחד.
ויחדרו דברי ליאוקדיה הנבונים ללבו הבלתי מנוסה של רודולפו, והוא נבוך ולא ידע מה יענה לה ומה יעשה.
ותתמה ליאוקדיה על שתיקתו עד בוש, ותחל לגשש בידיה למען תיוכח אם צל הוא או מפלצת;
אך בהמישה את גופו ובזכרה את שעבר עליה עת הלכה עם הוריה, ניטל ממנה כל ספק כי אכן גדולה השואה שהומטה עליה.
ותאזר עוז ותשב לשאת לפניו את דבריה שהדמעות המרובות והאנחות הפסיקום לפני כן ותאמר:
– עלם עז פנים, מעשיך יעידו בך כי מעטות שנותיך, והעלבון שעלבת בי יכופר לך אם תבטיחני ותשבע לי כי כשם שכסתה עלטה תעלוליך, כן תכסה תעלומה לשונך.
זעום הוא הגמול שנפשי תבקש ממך בעבור הגדולה בתועבות, אך למעני אין גדול הימנו מאחר שאין אתה מוכן ליותר מזה.
דע לך, מעודי לא ראיתי את פניך ואין ברצוני לראותם, די לי בעלבוני לכשעצמו, נפשי סולדת להכיר פנים אל פנים את האיש שחלל כבודי, וחלילה לי להעלות בדמיוני את דיוקנו של האדם שכה הרבה להרע לי.
לפני קוני אשטח את תלונתי ולא לפני בשר ודם, הדן את מעשי חברו לא לפי הסבות, אלא לפי ראות עיניו.
למעלה מבינתי להבין כיצד שופכת נפשי לפניך אלה דברי האמת של נסיונות רבים, שלשנים ארוכות יזדקק האדם לדעתם, ואני שנות ימי חיי פחות משבע עשרה;
אין זאת כי יסוריו של האדם יתירו את לשונו או יגזרו עליו שתיקה.
פעם יפנה להגזמה למען יתנו אמון בדבריו ופעם יחשק שפתיו מאפס תקוה.
בכל אופן, בין שאדבר ובין שלא אדבר, תקותי כי תאמין לדברי ותמלא את בקשתי.
אל תביאני לידי אבדן תקוה, מאחר שלא יקשה ממך לעשות למעני אשר אבקשך.
אל תדמה בנפשך ואל תחשוב כי הזמן יפיג את הטינה אשר בלבי עליך, ואל תבקש להוסיף עלבון על עלבוני משום שלא מלאתי כל תשוקותיך.
תקותי כי מאחר שמלאת תאוותך בי שוב לא יתלקחו בך מאווייך הזדוניים.
דמה בנפשך כי הרע שגרמת לי דבר של מקרה היה, ואני אדמה בנפשי כי כלל לא נולדתי ומשנולדתי לסבל נולדתי.
שים אותי ברחוב, ואם נוח לך – בסמוך לבית היראה1הגדול, משם אמצא לבדי דרכי לביתי.
אך השבע לי שלא תעקוב אחרי, ולא תשאל לשמי ולא לשם הורי, ולא לשם קרובי, שאין אצילותם ונכסיהם עשויים לכפר על השואה שהמטתי עליהם.
ענני ואל תירא לפתוח את פיך פן אכירך בקולך.
דע לך כי חוץ מאבי ומהכהן המוודה לא דברתי עם גבר מעודי, וכה מעטים הם הגברים שאזני קלטה את היגוי לשונם ומוצא שפתיהם, עד כי בקושי אדע להבחין בין אחד למשנהו.
וזאת התשובה שנתן רודולפו לדבריה המחוכמים של ליאוקדיה המחוללה:
הוא חבקה בעוז ויבקש למלאות בה תאוותו כבראשונה ואת כבודה לחלל שנית.
אך ליאוקדיה אזרה את שארית כוחותיה, ובמשנה מרץ העולה על יכולתה של נערה רכה, הגנה על כבודה ברגליה ובידיה, בשניה ובלשונה ותאמר לו כדברים האלה:
– דע לך, איש מזימות ובן בליעל, את החרפה שהעטית עלי ואת כבודי שגזלת ממני כאילו מבול עץ גזלתו ומאבן דוממה נטלתו.
אכן הכרעתני, אך נצחונך עטוי בושה וכלימה ישוב לחיקך.
ואילו עתה, מה שלבך מבקש רק במותי יותן לך.
מעולפת רמסתני ברגל גאוה ותבזזני;
אך עתה, בהכרתי עמדי, רק על גופי המת תתעלל.
שכן, אלמלא נתתי לך עתה להוציא בשלום את מזימתך הנואלת, יכולת לחשוב כי אחיזת עינים היה עלפוני, עת עטת עלי לטמאני.
אחרי שליאוקדיה עמדה בעוז ובגאון על נפשה, הלכו הלוך ורפה מאמצי רודולפו ותחלש גם תאוותו.
והואיל ושרירותו כלפי הנערה לא מהמעין הטהור של אהבת אמת נבעה, ממעין האהבה שהיא בת קימא, אלא מתאוות בשרים גסה שהיא בת חלוף, החל מפעפע בקרבו רחש הדומה במשהו לחרטה.
מצונן ומיוגע מרוב האבקות הניח רודולפו את ליאוקדיה במטתו ויצא מהחדר בלי אומר ודברים וינעל את הדלת אחריו.
הוא יצא לשית עצה עם חבריו מה לעשות בנערה.
ויהי כאשר הרגישה ליאוקדיה כי נשארה בחדר הנעול לבדה ותרד מעל המטה ותתהלך בחדר אנה ואנה, ותגשש באפלה את קירותיו למען מצוא פתח לברוח או חלון לקפוץ החוצה.
ותמצא את הדלת סגורה על מנעול.
ותוסף לגשש ותמצא חלון ותפתח אותו ויתפרץ אל החדר בוהק הירח שלאורו יכלה להבחין בצבע המרבדים שקשטו את קירות החדר.
ותתבונן אל המטה המופזת ואל כלי המצע אשר עליה, ותרא כי יותר מאשר למשכב אביר ליצוע נסיך תדמה.
אחרי כן מנתה את הכסאות והשולחנות והדלפקים, אתרה את מקומה של הדלת, ואילו את התמונות אשר בתוך המסגרות לא יכלה ראות.
החלון מסורג היה בשכבת ברזל עבה וניבט לגן מוקף חומה גבוהה;
שני הדברים שמו לאל את כוונתה לקפוץ דרך החלון החוצה.
בכל אשר נח מבטה, ראו עיניה קישוטים ועיטורים שהעידו כי בעל הבית עם מעמד השועים יחשב ומקומו בין העשירים המופלגים.
בעוד עיניה משוטטות על פני החדר נפל מבטה על שתי וערב2זעיר, עשוי כולו כסף טהור, שהיה מונח על שולחן בסמוך לחלון.
ותגש אליו ותקחנו בידה ותשלשלנו לתוך שרוול בגדה.
לא אדיקות יתרה הניעתה ליטול אותו, וגם לא אהבת בצע, אלא מחשבה טמירה שהחלה מקננת בלבה.
לאחר מכן סגרה את החלון כבראשונה ותשב אל המטה אשר ירדה מעליה ועיניה צופיות לראות איך יפול דבר.
בטרם תחלוף מחצית השעה נפתחה הדלת ויכנס אדם לחדר.
ללא אומר ודברים נגש אליה, ויקשור מטפחת על עיניה ויאחזנה בזרועה ויוציאה החוצה ויסגור את הדלת אחריו.
אותו אדם רודולפו היה, שאחרי צאתו לבקש את רעיו, נמלך בדעתו ולא אבה לראותם עוד, שכן לבו אמר לו שלא מן התבונה לעשותם עדים למאורע שאירע לאותה ריבה.
תחת זה גמר בלבו לאמור להם כי דמעותיה שהזילה ללא הפוגות, הניעוהו לעזבה לנפשה באמצע הדרך.
כשגמלה זו המחשבה בלבו, חש על עקביו הביתה למען מלא את בקשתה של ליאוקדיה – להביאה בטרם שחר אל בית היראה הגדול, מאחר שלא חפץ להשאירה ליום שלם בבית, ולא לשוב ולהשתמש בכח ולא לתת לה אפשרות לראות את פניו.
ויביאנה עד לככר הקרויה ככר המועצה, וישנה את לשונו, וידבר אליה חצי פורטוגיזית וחצי קסטילינית ויאמר:
לכי בשלום לביתך כי אין פה איש אשר יעקב אחריך;
ובטרם הספיקה להסיר את המטפחת מעל עיניה נעלם הבחור ולא היה עוד.
ותשאר ליאוקדיה לבדה ותסר את המטפחת מעל עיניה, ותכר את המקום, ותפן כה וכה ותרא כי אין איש.
ברם, הואיל וחששות ופחדים מלאו לבה, הלכה והפכה מדי פעם ראשה לאחור למען תיוכח אם אין איש עוקב אחריה.
ובהגיעה לבית מגוריה שקרוב היה, נכנסה כדי להוליך שולל את המרגלים שעלולים היו לבלש אחריה, לבית זר ששערו פתוח היה, ואחר רגעים מספר שנשתהתה בו פנתה לביתה שם מצאה את הוריה מדוכאים ולבושים, רחוקים מתת תנומה לעפעפיהם אחרי אשר עבר עליהם.
וההורים בראותם אותה, רצו לקראתה בזרועות פתוחות ויקבלוה לחיקם כשעיניהם זולגות דמעות רותחות.
וליאוקדיה שלבה נחמץ עליה, בקשה מאת הוריה כי יצטדדו עמה לפנה רחוקה, ושם ספרה להם במלים מקוטעות על אודות האסון שקרה לה ומה שהיה לאחריו, ועל אי יכולתה להכיר פנים אל פנים את אנסה ומחלל כבודה.
גם תארה לפניהם את הזירה בה הומטה עליה השואה;
את החלון והגנה, את השבכה והדלפקים, את המטה והמרבדים, ובסוף הראתה להם את השתי וערב שהביאה עמה.
דמות הצלוב פתחה מחדש את מקור הדמעות ואת מעין התחנונים שנתערבבו בקריאות נקמה ובתפילות לעונש מן השמים.
ותוסף ליאוקדיה לדבר אל הוריה ותאמר:
גם כי יסלוד לבי להכיר את האיש שהמיט עלי זה הקלון, לא אמנע מכם להכירו אם רצונכם בכך.
הנה השתי וערב, שעל ידו יותן לכם לדעת מי הוא האיש.
שכן אם תמסרוהו לסקריסטנים (שמשים) והם יכריזו מעל דוכני הכנסיות של העיר כי מי שנאבד לו שתי וערב כזה, יבוא אל הכהן אשר הם יגידו ויושב לו, מובטחני שעד מהרה תכירו את איש הבליעל ואת מקום מגוריו.
ויען לה אביה ויאמר:
– כן דברת, בתי, אפס מי יתקע בידינו כי במרמה ובכחש לא יעשו לאל את דבריך הנבונים?
שהרי ברי כי עוד היום יוודע לבעל השתי וערב הזה על העדרו מביתו, וכיון שאיש אחר מלבדך לא פקד הלילה את חדרו, לא יטיל ספק כי את ולא מישהו אחר לקח אותו:
והיה אם יוודע לו כי השתי וערב נמצא בידיו של אחד הכמרים, לא יחיש לפדותו, אלא יבקש לדעת מידי מי קבלו הכהן.
והמעט לך זה, הרי אפשר כי יגלה לעמיתו את סימניו ולא הוא כי אם רעו יבוא אל הכהן.
ואם גם אנו נעשה כך ונשלח על ידי זר את החפץ אל הכהן, ונמצאנו בסופו של דבר נבוכים ולא נבונים.
שמעי נא איפוא לעצת אביך:
השאירי את השתי וערב אצלך, ושמרי עליו, ומה עוד שהוא העד היחידי שראה בעניך, ובהגיע השעה, יעיד הוא בך בפני שופט הצדק.
ועתה, דעי לך בתי, קשה קורטוב של עלבון בפרהסיה מליטרא של עלבון בצנעה.
ואל תיסרי נפשך על כבודך שחולל במסתרים, אם תוכלי להופיע שלמה עם אלהים ואנשים לעין השמש.
שכן בפשוע אדם יתחלל כבודו וצדקתו תרוממהו.
בשלשה דברים יחטא האדם לאלוהיו:
בשיחה, בתשוקה ובמעשים רעים;
ואת לא חטאת לו לא בשיחה, ולא בתשוקה ולא במעשים.
היי טהורה בעיניך כשם שאת טהורה בעיני, ואנכי כאב נאמן אפרוש את חסדי עליך.
וישדל האב את ליאוקדיה בדברים נבונים, והאם בחיבוקיה גם בקשה לנחמה.
ותוסף הנערה לבכות ולהאנח מרה ולא נוחמה.
ותשב בבית גלמודה ואבלה.
ורודולפו בשובו לביתו בקש את השתי וערב ולא מצאו, וידע מי לקחו, ולפי שעשיר היה לא נגע הדבר ללבו.
גם הוריו לא השגיחו בהעדרו, כאשר שלשה ימים אחרי כן, בצאתו לאיטליה, מסר לאחת מאמהותיה של אמו את רשימת החפצים שהשאיר בחדרו.
עוד ימים רבים לפני כן תיכן רודולפו את נסיעתו לאיטליה.
אביו אשר נשתהה שם, דבר על לבו כי יצא לזמן מה לארץ נכריה, מאחר שלא רק במכורה מוטל על האדם לנהוג באבירות, אלא גם בנכר.
טעמים אלה ואחרים הניעו את רודולפו למלא אחרי רצון אביו, ואחרי שהלז צייד אותו בשטרות לברצלונה ולגנואה, לרומא ולנאפולי, לקח שנים מרעיו ויצא עמם ממולדתו על מנת לטעום, כפי ששמע מפי אנשי צבא יודעי דבר, מהמטעמים הטובים שמצויינים בהם בתי ההארחה של איטליה וצרפת, וליהנות מהחרות המופרזת שנוהגים לזכות בה את האורחים מספרד.
וישכח את ליאוקדיה ואת אשר עולל לה, כאילו לא היה הדבר ולא נברא.
והיא הצטנפה בבית אביה ולא גלתה פניה לאיש, ביראה פן יקראו האנשים על מר גורלה על לוח מצחה.
אך הבדידות שהיא גזרה על עצמה בראשונה מרצון הפכה במרוצת הימים להכרח, שכן לאחר ירחים מספר, בהרגישה את הולד במעיה, אנוסה היתה להסתיר פניה מעין רואים.
שוב נבקע מעין דמעותיה ושוב נשאו הרוחות את האנחות והנאקות שפרצו מלבה הדוה.
רק מעיני אמה רבת החסד לא נעלם הדבר והיא השתתפה בצערה.
לימים, במלאות ימי הריונה, יעדה האם לעצמה, מחשש של פרסום, תפקיד מיילדת, ובעזרתה ילדה ליאוקדיה בן נחמד למראה.
חרש בא לעולם וחרש לוקח לכפר רחוק, שם התמהמה ארבע שנים תמימות.
ובשנה החמישית הביאו אביו זקנו בתור בן אחות לביתו ויגדלהו ויחנכהו לא לחיי שפע, זולתי למצוות ולמעשים טובים.
ויקראו לילד לואיס, כשם אביו זקנו, והוא יפה תואר ויפה עינים, שקט ופקח, ואם כי עודנו רך בשנים, מכלכל היה את מעשיו כיאות לחטר מגזע אצילים.
חנו, יפיפותו ואצילות רוחו חבבוהו על לב הוריו זקניו וישמש להם מקור נחמה תחת האסון שקרה לבתם.
והיה בהתהלכו בחוצות העיר ירדו על ראשו כגשם נדבות אלפי ברכות;
אלה הביעו התפעלותם על יופיו ואלה ברכו את האם שילדתו;
אלה את אביו הגבר שהולידו ואלה את אומנו המחנכו למצוות ולמעשים טובים.
כך – אהוב על הבריות, הגיע הנער לשנתו השמינית והוא כבר קורא לטינית וכותב בכתב נאה ותקין.
שהרי הוריו זקניו אמרו ללמדו תורה ודעת ולחנכו במדות תרומיות, מאחר שידם לא השיגה להעניק לו נכסים ומותרות.
כאילו לא היו החכמה והדעת מיטב עשירותו של האדם, שאין יד הגנבים ובעלי האגרוף משגת אותן.
ויהי באחד הימים, בהיות הילד בדרך למען מלא שליחות אמו-זקנתו אצל אחת מקרובותיה, נשתהה ברחוב לחזות בתחרות מרוץ סוסים.
ברצותו לתפוס מקום משם ייטיב לראות בתחרות, חצה את הרחוב בריצה ובאותו רגע בא עליו בדהירה סוס שרוכבו לא יכול לעצרו עוד.
הסוס שהפילו עבר עליו והוא נשאר מוטל על המרצפת כשדמו נגר מראשו כמים.
איש שוע זקן שהיה שם ויסתכל אל מרוץ הסוסים, עט כחץ מקשת אל המקום שם היה הילד, צנח מהר מעל סוסו ויחטוף את הנער מידי האיש שהספיק בינתיים להרימו מעל הארץ, ויקחהו בזרועותיו, ולמרות שיבתו ומעמדו הרם בחברה, החל פוסע פסיעות גסות לביתו.
את המשרתים שליווהו צוה להזעיק רופא למען רפא את הילד.
אנשים נכבדים רבים נתלוו אליו, לפי שלבם נחמץ עליהם בראותם את האסון שקרה לילד יפה התואר, הוא לואיסיקו, בן אחותו של האציל שקראו בשמו והוא זקנו.
ותתפשט הבשורה הרעה מפה לאוזן, עדי הגיעה לאזני הוריו זקניו ואמו שהכל חשבוה לדודתו, והם, מזועזעים עד יסוד נפשם, עטו תקופי חלחלה לביתו של אותו שוע.
למזלם הכירו האנשים שפגשו בדרך את הזקן הנכבד והצביעו להם על מקום מגוריו;
ובהגיעם לביתו כבר מצאו את הילד בידיו האמונות של הרופא.
ויבקשו השוע ואשתו בעלי הבית, את האנשים שחשבום להורי הילד, כי ימנעו עינם מבכי ויתאפקו מלהרים קולם, לפי שהצעקות והבכיות אין בהן להועיל לילד.
הרופא, מפורסם במקצועו, מאחר שרפא את הילד ברוב חכמה וזריזות, הבטיח להם כי הפצע אנוש פחות מכפי שסבר בראשונה.
ובעודנו מטפל ברפויו, חזר לואיס להכרתו, שכן עד אז ניטלה זו הימנו, וישמח אלי גיל בראותו את דודיו מתרפקים עליו.
וישאלוהו בדמעות לשלומו ויען להם כי טוב לו מלבד הכאבים שהוא חש בראשו.
הרופא פקד לא לדבר אל החולה, יען כי הוא זקוק למנוחה רבה וכן עשו.
וישא אביו-זקנו של הילד את דברו והחל מעתיר דברי תודה לבעל הבית על החסד הרב שגמל לבן אחותו.
אך השוע האציל ענהו כי אל לו להודות לו, לפי שבראותו את הילד צונח לארץ והסוס עובר עליו, חשב לראות בו את קלסתר פניו של בנו שאהבתו עזה אליו.
דמיון זה הניעהו ליטול את הילד בזרועותיו ולהביאו לביתו, בו ישאר עד אשר יחלים ויהנה מטוב הבית.
אשתו שאצילת רוח היתה, החרתה אחריו והוסיפה כהנה וכהנה.
וישתאו ההורים הזקנים על גודל לבם הנוצרי של השוע ואשתו;
אך יותר מכולם גדל תמהונה של אם הילד, שכמעט נרגע רוחה אחרי דברי העידוד של הרופא.
שכן בהתבוננה היטב בחדר בו נח בנה, הכירה לפי הסימנים ששמרה בלבה כי אל נכון בזה החדר חולל כבודה ובין כתליו אצורה ראשית שואתה.
ואף על פי שאת הקירות לא עטרו מרבדים כאז, ידעה היטב את צורת החדר;
ובראותה את החלון ואת שבכתו, שאלה ליאוקדיה – לרגל היותו סגור מחמת מחלתו של הילד – אם הוא יוצא אל הגנה ותהי תשובתם כן.
אך כל ספקותיה נגוזו בהכירה את המטה עליה טומאה, ואת השולחן עליו מוטל היה השתי וערב, שעוד עמד על מקומו הראשון.
הוכחה אחרונה לאמיתות השערותיה שמשו לה המדרגות שהוליכו מהבית אל הרחוב, שהרי אז, כשאנסה הוציאה קשורת עינים מחדרו, ספרה בדומיה את המדרגות, והיום בחזרה הביתה ספרתן שוב והנה שתי הספירות שוות.
כל אלה הסימנים שהעידו כמאה עדים כי אכן נתאמתה השערתה, מסרה ליאוקדיה לאמה, וזו מצדה חקרה ודרשה היטב ויודע לה כי לאותו שוע אציל יש בן, שאנחנו קוראים לו רודולפו, היושב באיטליה זה שבע שנים שהן שבע שנות חייו של נכדה.
ותספר האם לבעלה את דברי הבת ושלשתם גמרו אומר להמתין עד ישלח אלוהים את רפואתו לילד החולה.
ואכן, אחרי חמשה עשר יום יצא מכלל סכנה ואחרי שלשים יום קם שלם מערש דוי.
כל ימי חליו והחלמתו בקרוהו יום יום אמו והאם הזקנה, ובעלי הבית העתירו עליו אהבה ויקר משל היה בנם.
פעמים, כשנשארה דונה אסטפניה, בשם זה נכנה את אשת השוע, לבדה עם ליאוקדיה, היתה אומרת לה כי הדמיון בין קלסתר פניו של הילד לקלסתר פניו של בנה באיטליה, מביא אותה לידי מחשבה כי פרצוף בנה רואות עיניה.
ותהי שפה אחת בין ההורים וליאוקדיה, ויום אחד, בהיותה לבדה עם אשת השוע, פתחה את פיה ותאמר לה כדברים האלה:
– שמעי נא גברתי, היום בו בשרו להורי אשר אירע לבן אחותם, חשך עליהם יומם ולבם חשב להשבר מחמת היגון והאבל שאפפום.
שכן הם דמו בנפשם כי כבה אור עינם ונשבר מטה משענתם לעת זקנה, במות עליהם בן האחות היקר להם מבנים ואשר אהבתם אליו תעלה על אהבת אבות לבניהם.
אך כמורגל בפי הבריות – ישלח אלוהים את הרפואה לפני המסה, והילד נלקח לבית הזה, בו הקיצו בי זכרונות שעד יום מותי לא אשכחם.
דעי לך גברתי, כי בת אצילים אני, מאחר שהורי והורי הורי על מעמד האצילים יחשבו, וממנת חלקם חיי כבוד ואצילות, יהיה מקום מגוריהם אשר יהיה… ותתפלא דונה אסטפניה ותשתומם לשמוע דברים כה נבונים מפי נערה רכה כליאוקדיה, שכן כבת עשרים ולא יותר דמתה בעיניה.
ותקשב דום לדבריה ונודעו לה פחזותו של בנה וחלול כבודה של הנערה, מעשה החטיפה וקשירת עיניה, דרך בואה לחדרו והסימנים אשר נתנה בו לזיהויו.
וליתר שאת שלפה מבין חזה את השתי וערב אשר איקונין הצלוב עליו ותאמר:
– אל אלוהים, כשם שראית איך נפלתי שדודה, כן יגיה אור משפטך על השילם שישולם לי.
מעל השולחן נטלתיך למען לא ימוש עלבוני מעיניך.
לא למען דרוש נקם לקחתיך, אלא לבקשך כי תתן לי כח לשאת בסבל ובדומיה את אסוני.
ואת גברתי, זה הילד שהשפעת עליו רוב חסדך בן בנך הוא.
מאלוהים היה הדבר כי הסוס ירמסהו למען הבא אותו ואותי לביתך.
ועתה, אם אין לאל ידך לשלם לי כגמולי, עשי לפחות מה להקל מעלי את משא עלבוני.
ותכל ליאוקדיה לשאת את דבריה ותתעלף ותצנח בין זרועותיה של דונה אסטפניה, והשתי וערב לחוץ אל לבה.
ודונה אסטפניה, הרכה והעדינה בין הנשים, שהחמלה והרחמים טבועים בדמה כשם שהקשיחות טבועה בדמו של הגבר, בראותה את ליאוקדיה בעלפונה, הצמידה את פניה אל פני הנערה ודמעותיה שהזילה בלי הפוגה השיבוה לאיתנה כאילו היו מים חיים.
בעוד נתונות הנשים השתים בזה המצב, זו בעלפונה וזו בהתיפחותה, נפתחה הדלת ויבואו החדרה השוע, אישה של דונה אסטפניה וידו אוחזת ביד לואיסיקו.
ויפן השוע ברתת אל שתיהן ויבקשן להגיד לו פשר הדבר.
ויחבק הילד באהבה רבה את אמו שחשבה לבת דודו, ואת אמו זקנתו שחשבה לאשת צדקה, ויבקש גם הוא שתגדנה לו על מה ולמה זה הבכי.
ותשא דברה דונה אסטפניה ותאמר:
אישי ובעלי, דברים גדולים ונכבדים יש לי לאמור לך והגדול מכולם הוא כי זו האשה המעולפת בתך היא, וזה הילד נכדך.
אלה הדברים אמרה לי זו הנערה ליאוקדיה, וקלסתר פניו של זה הילד מעיד כמאה עדים כי דברי אמת הם, מאחר ששנינו מזמן רואים בו קלסתר פני בננו.
– אם לא תסבירי לי פשר דבריך, קונם עלי כי לא אבינך – ענה השוע.
ותחזור באותו רגע ליאוקדיה להכרתה המלאה ותוסף להתיפח כשהשתי וערב לחוץ אל לבה, עד שדמתה כולה לים של דמעות.
מבוכתו של השוע הלכה הלוך וגדול עד שחלצתו אשתו ממנה מדי ספרה לו כל הדברים שספרה לה לפני כן ליאוקדיה.
ויאמן השוע לכל דבריה, כאילו עדים רבים ונאמנים העידו על כך, וירא בכל זה אצבע אלוהים.
ויחבק השוע את ליאוקדיה וינחמנה, וינשק לבן בנו, ובאותו יום יצא רץ לנאפולי ועמו אגרת לבנם כי יחוש לשוב לעיר מולדתו, לפי שגמור עמם להביאו בברית הנשואין עם אחת ריבה יפת תואר ויפת מראה כיאות לו.
וימאנו השוע ואשתו לתת לליאוקדיה ובנה לשוב לבית הוריה, והם בידעם השתלשלות הדברים, נשאו כפיהם השמימה ויברכו את אלוהים על כל החסדים האלה.
ויהי בקרוא רודולפו את אגרת אביו, נכספה נפשו לזכות בנערה היפהפיה אשר אביו דבר עליה באגרתו, ובהודע לו יומים אחרי כן כי ארבע ספינות עומדות להפליג לספרד, עלה באחת מהן עם שני חבריו שהיו עמו כל השנים, והודות לרוח הטובה שנשבה על פני הים, הגיע אחר שנים עשר יום לברצלונה.
ויחש לצאת משם במרכבת הדואר לטולידו, ואחרי שבעה ימי נסיעה הגיע לביתו שלם והדור כביום צאתו.
וישמחו ההורים אלי גיל בראותם את בנם שלם ובריא.
וליאוקדיה היתה במקום מחבוא ולא הופיעה, כי כן היתה פקודתה של דונה אסטפניה.
ויחפצו שני רעי רודולפו להפרד ותניא אותם דונה אסטפניה מעשות את הדבר, כי הם נדרשו לה להפיק את זממה.
ומועד שובו של רודולפו בשעות האחרונות של אחרי הצהרים היה.
דונה אסטפניה צותה את נערותיה להכין את סעודת הערב.
בין כה וכה קראה הצדה את שני רעי בנה, ומאחר שלבה נבא לה כי אלה השנים היו בין השלשה שלוו את בנה באותו ערב שנשדדה ליאוקדיה, שטחה תחינתה לפניהם כי יגלו את אזנה אם אמת הדבר שבלילה בהיר אחד שלפני שבע שנים שדד בנה נערה מידי הוריה.
ותוסף לאמור:
דעו לכם כי לא יאונה לכם כל רע אם תאמתו את הדבר, ותחת זה תועילו להחזיר כבודם ושלוות רוחם של כל בני משפחת הנערה.
דבריה שיצאו מעומק לבה פעלו את פעלם והשנים העידו כי בליל קיץ אחד, בלכתם ארבעתם, רודולפו עם שלשת רעיו, חטף נערה ויעלם עמה, שעה שהם חסמו דרכם של בני משפחתה שבקשו להגן עליה בצעקות ובזעקות.
לימים סיפר להם רודולפו כי הוא הביא את הנערה לחדרו.
כאן נפסקה גביית עדותם, הואיל ויותר מזה לא ידעו לספר.
דברי העדות שהצילה דונה אסטפניה מפי השנים פזרו שארית ספקותיה באמיתות דבריה של ליאוקדיה, ולאחר שהבשילה במוחה מחשבה אמרה להוציאה מיד אל הפועל.
רגעים מספר לפני סעודת הערב הזמינה את רודולפו אל קיטונה ובהניחה תמונה לפניו אמרה לו:
– רצוני רודולפו, להנעים לך את הסעודה ולהציג לפניך את העתידה להיות רעיתך, הנה דמות דיוקנה.
מה שחסר לה במראה תמלא הנערה במעלותיה.
שכן אצילה היא ונבונה וגם אמידה.
ואם אביך ואני הועדנוה לך לאשה, אין זאת כי יאה היא לבננו.
ויתבונן רודולפו בתמונה ויאמר:
– אם הציירים שדרכם להיטיב עם לקוחותיהם בציירם את האיקונין שלהם נהגו לפי אותה מדה גם לגבי בעלת התמונה הלזו, אין זאת כי הגזימו בנדיבות לבם.
אמנם, הנכון הוא גברתי ואמי, כי הבנים ישמעו בקול הוריהם וימלאו את רצונם;
אך גם נכון הדבר כי למרבה אושרם, כדאי ורצוי כי ההורים ישתדלו לספק גם את רצון בניהם, ומאחר שהנשואין קשר הם שרק המות יתירהו, רצוי היה כי יתריו יהיו כולם עשויים מעור אחד ולפי מדה שווה.
ואם כי הצדקה והאצילות, התבונה והאמידות יש בהן כדי לשמח לבב אנוש הזוכה בכל אלה, אין בכל זאת שמץ של ספק בלבי כי הכעור באשה אין בו כדי לשמח לב בעלה.
אכן נער אנכי, אך ידוע אדע כי זכאים הם, הבאים בברית הנשואין, כי זיווגם ימלאם גיל וחדוה, ועם זה אין הם מקופחים לפחות במחצית אשרם.
ושנית אומר לך:
פרצוף מכוער, שכל שעות היום אתה מחויב להסתכל בו, בין בטרקלין ובין אצל השולחן ובמטה, אין בו כדי להסב הנאה לגבר.
חי נפשך, אמי וגברתי, כי עליך לתת לי רעיה שתמלאני גיל ולא רוגז, שהרי על שנינו מוטל יהיה, מבלי לנטות ימינה או שמאלה, לשאת בעול שההשגחה תטיל עלינו.
אם אצילה היא נבונה ואמידה כדבריך, יבוא גואלה שאלה הסגולות יספקו כל משאלות לבו.
שכן אחד יבקש אצילות והשני תבונה, השלישי נכסים והרביעי יפת תואר, ואני מקומי בין האחרונים.
שהרי אצילות, תודה לאל, לאבות אבותי ולכם, בירושה באה היא אלי;
באשר לתבונה דייני כי אשתי לא תהיה שטיה ומקומה לא יוכר בין הנבערות, גם לעושר לא תכלה נפשי אחרי אשר הורי היקרים לא בין מחוסרי האמצעים יחשבו.
נפשי נכספת איפוא ליופי, ותשוקת לבי אשה יפהפיה שגם צניעות וגם מדות טובות יעטרוה.
והיה אם רעיתי תחונן באלה הסגולות, אשא קול תודה לאלוהים והורי ישבעו נחת מבנם לעת זקנתם.
ותשמח האם ותגל למשמע הדברים המחוכמים של בנה רודולפו ותדע כי טובה הדרך אשר בחרה בה.
ותען לו ותאמר:
אל דאגה, בני, אנו נשתדל כי האשה שתועד לך תמצא חן בעיניך;
ואשר לאותה ריבה לא יקשה עלינו לבטל את ההבטחות שהבטחנו לה.
ויודה רודולפו לאמו מקרב לבו, והואיל ושעת הסעודה הגיעה, באו והסבו אל השולחן, האב והאם, ורודולפו ושני רעיו.
ויהי בטרם יבצעו את הלחם, קראה לפתע דונה אסטפניה:
– אויה לי, שכמוני, איכה שכחתי את אורחתי!
לך מהר – פנתה לאחד המשרתים – ואמור לדונה ליאוקדיה, כי תמחל על כבודה ותבוא אל השולחן לסעוד עמנו, לפי שמלבד בני ומשרתי אין איש בבית הזה.
ברור כי כל זה הגתה בעלת הבית מלבה וליאוקדיה היתה בעצה אחת עמה.
אחרי רגעים מספר נראתה ליאוקדיה בפתח החדר והופעתה כליל היופי וההדר.
הואיל וחורף היה, לבשה שמלת קטיפה שחורה וכפתוריה זהב ומרגליות;
את צוארה ואת מתניה לפפו ענק וחגורת יהלומים.
שערותיה הארוכות והערמוניות גלשו על כתפיה והבריקו בהן אבנים טובות ויקרות שסנוורו ממש את עין הרואה.
כל כולה אמר רעננות ואצילות.
בידה החזיקה ליאוקדיה בילדה ושתי נערות צעדו לפניה והאירו את דרכה בנרות שעוה בתוך שני פמוטי כסף.
כל המסובים קמו על רגליהם והחוו לה קידה, משל היתה זו דמות שמימית שהופיעה בדרך נס.
כולם עמדו מוקסמים על מקומם ולא העזו לפתוח פיהם ולפנות אליה בדיבור.
וליאוקדיה, יעלת חן וענוה השתחותה לפני כולם, עד שנגשה אליה דונה אסטפניה, תפסתה בזרועה והושיבתה על ידה, מול רודולפו, ואת הילד הושיבה על יד אביו זקנו.
ורודולפו שהתבונן מקרוב במראה פניה של ליאוקדיה הגה בלבו:
"לו בחצי יופיה נחנה הריבה שאמי הועידה לי לא היה גבול לאשרי.
אלוהים אדירים, את מי רואות עיני?
כלום ירד מלאך אלוהים משמים?"
ובשעה שעיניו הוליכו ללבו את דיוקנה הנאה של ליאוקדיה, נח מבטה על פניו של העלם, שאי פעם הציצה אליו מן החרכים ואשר בן רגע התרפקה נפשה עליו.
ותעל ליאוקדיה לפני עיני רוחה את פרשת חייו של רודולפו ותתחלחל.
ויחל הספק מכרסם את לבה והתקוות שאם רודולפו נסכה בקרבה הלכו ונגוזו.
כי אמור אמרה ליאוקדיה;
עתה יקיץ ביש מזלי את הקץ לכל הבטחותיה ורודולפו לא ישאני לאשה.
ויהי בחשבה על הפסע שבין האושר המלא והאכזבה המרה, ותתעטף עליה נפשה מרוב הגות והשרעפים שהתרוצצו במוחה, ויבצבצו אגלי זיעה על מצחה ותחוור, ותטה ראשה אל בין זרועותיה של דונה אסטפניה ותתעלף.
ויתחלחלו המסובים ויחושו אל ליאוקדיה להגיש לה עזרה.
ויתחלחל רודולפו יותר מכולם ויפול פעמים ארצה ברוצו אליה.
וליאוקדיה לא התנערה מעלפונה גם אחרי אשר התירו חזיתה והתיזו מים צוננים בפניה.
ולא עוד אלא שחזה המגולה והדופק שלא מצאוהו נתנו אותות נאמנים כי פרחה נשמתה.
והמשרתות והמשרתים הוליכו בחפזם את הקול כי אכן מתה ליאוקדיה.
הבשורה המרה הגיעה חיש לאזני הוריה, שישבו ספונים, ביזמתה של דונה אסטפניה, באחד החדרים הסמוכים, ויחד עם הכהן שהיה עמם, הפרו את פקודת בעלת הבית, ויפרצו בקול זעקה אל אולם האורחים.
וימהר הכהן אל הנערה ותקותו עמו להציל דברי וידוי אחרונים מפיה למען כפר על עוונותיה, והנה תחת מעולף אחד מצא שנים, מאחר שגם רודולפו נח ללא נוע אצל ליאוקדיה ופניו על חזה.
שכן בראות האם את בנה רץ אל המעולפת, נתנה לו, כאילו היתה כולו שלו, לגשת אליה;
ובראותה אותו נטול הכרה חשבה גם היא להתעלף, אך באותו רגע התנער רודולפו ויעזוב בוש ונכלם את הנערה.
האם שהבינה לרוח בנה פנתה אליו ותאמר:
– אל יעטה קלון פניך על מה שעשית, וחשוב מה עליך לעשות בגלותי לאזניך מה שאין בכוחי לכסות עוד.
דע לך, בני מחמדי, כי זו המעולפת אשר בזרועותי – אל נכון אשתך היא.
אל נכון אני אומרת, מאחר שאני ואביך לה ארשנוך ולא לזו המזוייפת אשר בתמונה.
ויהי כשמוע רודולפו כי זאת הנערה אשר אמו ואביו הועידוה להיות לו לאשה, ויותרו החרצובות שכבוד המקום והצניעות הטילו עליו, ויגהר עליה ויצמד את פיו אל פיה, משל ביקש להפיח בה את נשמת אפו.
ויהי כאשר גברו הצעקות והיללות, והדמעות נזלו כמים, ושערותיה של אם ליאוקדיה וזקן אביה נמרטו מרוב צער ואבל, וזעקת בנה הפעוט הגיעה עד לב השמים, זעה ליאוקדיה ותפקח עיניה לרוחה.
ויהי בשובה לחיים שבו השמחה והגיל לכל העומדים עליה, שעלפונה זעזע אותם עד עומק נפשם.
ותנסה ליאוקדיה להחלץ ברוך מבין זרועותיו של רודולפו, אך הוא לא הרפה ממנה ויאמר לה:
– אל נא, גברתי, אל נא תחלצי מזרועות הגבר שדמותך נחרתה לעולמים על לוח לבו.
ויהי בשמוע ליאוקדיה את הדברים האלה ותתאושש כליל מרפיונה.
ותותר דונה אסטפניה על המשך תכניתה ותפן אל הכהן ותבקש ממנו להביא בו במקום את בנה ואת ליאוקדיה בברית הנשואין.
ויקח הכהן ויביא אותם בברית הנשואין, ובימים ההם, בטרם יזדקקו האנשים לטקסי הקדושה ולסדרים הנהוגים כיום, לפי שדי היה בדברתם של החתן והכלה להנשא איש לרעותו.
כיון שכך, נשאו זה לזה באותו מעמד ותרבה השמחה ותגדל הצהלה, ולא סופר כמוני ולא עט כעטי, יש לאל ידם לספר ולתאר את החדוה והדיצה ששררו באותו מקום.
כן אין מלים בפי לתאר את החיבוקים שחבקו לרודולפו הוריה של ליאוקדיה, ואת התהלות והתשבחות לאלוהים ולהוריו שהטיפו שפתותיהם, ואת הברכות של שאר המסובים, ואת התפעלותם של שני רעי רודולפו שבהסח הדעת עדים היו בליל בואם לעירם, לנשואין כה נהדרים, ביחוד גדל תמהונם בשמעם מפי דונה אסטפניה שספרה באזני כל הנוכחים, כי הנערה שנחטפה אי פעם על ידי בנה – בעזרתם – היא ליאוקדיה.
וישתאה רודולפו עד מאד לשמע הדברים האלה, ויבקש אות מאת ליאוקדיה, אף שגדולה היתה אמונתו בהוריו ולא נשאר בלבו צל של ספק כי אכן חקרו ודרשו היטב את הדבר.
ותען ליאוקדיה ותאמר:
– פעם התעלפתי וכשהתנערתי מעלפוני ראיתי עצמי בזרועותיך מחוללת;
והיום בשובי להכרתי שוב ראיתי את עצמי בזרועותיך וכבודי הוחזר לי.
האין זה אצבע אלוהים?
והמעט לך זה, הכר נא בשתי וערב שנלקח באותו ליל מעל שולחנך ואשר איש מלבדי לא יכול היה לקחתו, הנה הוא בידי אמך.
– את רעיתי ואת נשמתי לכל הימים שאלוהים יגזור לנו כמנת חיינו.
ויוסף לחבקה ויברכום הנאספים בברכות חמות ויוסיפו עליהן כהנה וכהנה.
ויאכלו וישתו וייטיבו את לבם ויבואו כלי הזמר לשמח חתן וכלה, כי הוזמנו מבעוד מועד.
ויתבונן רודולפו בפני בנו וירא כי אכן קלסתר פניו של בנו כקלסתר פניו שלו, ויבכו מגיל ארבעת ההורים והבית, לא היתה בו פנה שלא תצהל משמחה.
וגם כי חלף לו הערב כעל כנפי נשרים, בעיני רודולפו זחל כצב, כי נפשו כלתה להתיחד עם אשת חמדתו.
סוף סוף הגיעה השעה הנכספת, והמסובים נפרדו איש מרעהו ויפנו איש איש למשכבו והבית כולו שקע בתרדמה עמוקה.
אך נחטא לאמת באמרנו כי הכל שקעו בתרדמה.
שכן הצאצאים הרבים שהזוג השאיר אחריו בטולידו, החיים עמנו כיום, יעידו כמאה עדים כי לא כן היה הדבר.
ורודולפו וליאוקדיה חיו שנים רבות בגיל ובאושר, הם ובניהם ובני בניהם, ויברך אלוהים אותם בכל, בזכות לואיסיקו, שאביו זקנו האציל, האביר והחדור אהבה נוצרית ראהו מתבוסס בדמו על מרצפת הרחוב.
*מתוך "מבחר הסיפור הספרדי – ספרד וארצות אמריקה הלטינית", ערך יוסף רובין, הדר, 1962.
*דימוי:
ברטולומיו אסבן פרז מורילו (1617-1682), המשפחה הקדושה הדבר הראשון שהכה בי כשנכנסתי, כלומר הרושם הראשון, היה שאני במקום חשוך וכבד ומוזר ביותר, משהו מעבר לדלתות הסגורות ולתקרות הנמוכות ולכמות האדירה של הדברים שהיו מגובבים לא רק בכניסה אלא גם במסדרון שלאורכו הובילה אותנו מיד האישה, משהו שלא ניתן לקרוא לו אי סדר, כי לא בזה היה מדובר, אלא ליתר דיוק היעדר מרחב, מצד אחד, ומאידך הצורך בכל הדברים האלה, בציוד, אם לדייק – בלוני חמצן ואלונקות ועוד אביזרים אורתופדיים שאני לא יודעת את שמם, בנוסף לפריטים הרגילים שיש בכל בית – עגלת קניות, סולם מתקפל, קופסאות נעליים, מוצרי ניקוי, דברים מכל הסוגים שנערמו גם הם בכל מקום, כי הבית, ובזה יכולתי להבחין כבר מבחוץ, היה קטן למדי.
האישה חייכה ומעבר לחביבות הביע החיוך איזה סיפוק פרטי שנראה לי בהתחלה – יסלח לי אלוהים – כמו נחת, אם כי אני מתארת לעצמי שלהרגיש נחת ממשהו כזה, או להיות גאה במשהו כזה, זה דבר לא רגיל ולא בריא וגם לא רצוי.
בכל אופן היה על פניה חיוך רחב, שמחה גלויה על המפגש איתנו וקבלה מידית של ההתנצלויות שלנו על האיחור – "פקקים…" – בזמן שהובילה אותנו במסדרון הצר עד לחדר האחרון, היחידי שדלתו היתה פתוחה או ליתר דיוק פתוחה למחצה, ושעלה ממנו רחש של מכונת הנשמה או בלון חמצן, ואפשר היה להבחין באור שונה, בעל גוון כתום או עכור, שהטיל על הרצפה משולש, כאילו לסמן את נתיב הכניסה.
האור הזה, נודע לי אחר כך, נועד לספק לו ויטמין די וגם לעודד מצב רוח טוב, כי בסופו של דבר, אמרה לנו, למרות שהיא משתדלת כל כך להוציא אותו החוצה לשמש, זה קשה, מסובך באמת:
נדרשו שעתיים כדי להכין אותו ועוד שעתיים אחרי החזרה כדי להשכיב אותו מחדש, ובנוסף היתה זקוקה לשני אנשים לפחות שיעזרו לה להעביר את כל הציוד שחייו היו תלויים בו, כלומר שלושה אנשים כדי להזיז את הנער ששקל ארבעים קילו לכל היותר.
את כל זה הסבירה בלי לשנות את החיוך שלה, חיוך מלא הקרבה, חיוך שלא קרא תגר על הגורל שנכפה עליה, קשה ככל שיהיה, ופתאום התביישתי קצת והרכנתי ראש, וקלטתי שככה צריך להיכנס למקדש הזה – כי אכן היה מדובר במקדש – בראש מורכן ובלב הנכון להכיר בסבל שריחף מסביב ולהתפעל מהיכולת להתמודד איתו.
החונכת התקרבה עכשיו אל הנער, היא לקחה את ידו וליטפה אותה ודיברה איתו במתיקות כאילו הוא פעוט, אם כי היא עצמה הזכירה לי בדרך שהגיל השכלי שלו הוא בדיוק הגיל המתאים, כלומר הוא נער בן חמש-עשרה עם יכולת אינטלקטואלית של בן חמש-עשרה ואפילו יותר, כך אמרה, כי הבידוד שלו גורם לו לקרוא בלי הרף וללמוד כל מה שרק אפשר ומשום כך פיתח אינטליגנציה גבוהה, בנוסף על אופי נלהב וסקרני וגם, אפילו שקשה שלהאמין, תשוקה אדירה לחיים, אז אל תשכחי, דברי איתו כאילו את מדברת עם כל תלמיד אחר שלך, אחרת הוא ייפגע, ואני הסכמתי, במבט לפנים, בלי להרפות מההגה, ודמיינתי משהו שונה לגמרי ממה שמצאתי כעת מולי.
היא אותתה לי בקוצר רוח.
"קדימה, תגידי לו שלום, לא?"
"שלום," מלמלתי.
בעיני הנער לא ניכר שום שינוי.
הן הביטו בתקרה, או נכון יותר פנו אליה, ריקות לגמרי מהבעה, אבל בכל זאת המשכתי לדבר איתו;
מה שלומך, שאלתי והצגתי את עצמי, הסברתי לו שאני המורה שלו לביולוגיה ושבאתי לבחון אותו, והוספתי בחיוך שלא ידאג, שהשאלות שאציג לו פשוטות מאוד, הוא בטח יידע הכול מיד.
החונכת מיהרה להבהיר שאלה אותן שאלות, אותן שאלות בדיוק, שהתלמידים האחרים צריכים לענות עליהן, כך שאין שום סיבה שירגיש פחות מאחרים, אתה יודע, אתה לא שווה פחות מהאחרים, ויבדקו אותך כמו את כולם ותהיה לך תעודה עם ציונים כמו לכולם.
הנער לא הזיז את עיניו.
האם קמה, אותו חיוך חקוק על פניה, ושאלה אותנו אם היא יכולה להישאר.
הם התכוננו יחד על החומר והיא רצתה להיות נוכחת ברגע שבו יקבל את ה"מצוין", כי לא היה לה שום ספק שבנה יקבל בבחינה "מצוין" חד משמעי.
החונכת הציעה שתשאל אותו, שנראה מה דעתו.
דעתו היא שצריכה להכריע, הוסיפה.
כמובן, מלמלה האם והביטה בבנה בלי לחזור על התשובה, נעצה בו מבט והנער – הצלחתי לראות – הרים את האישונים כמה מילימטרים, כמה מילימטרים בקושי, וזה, ככל הנראה, סימֵן "כן".
האם חייכה וחזרה לשבת.
"את רואה," הטיפה לי החונכת, "הוא שומע את כל השיחות שלנו, אנשים שוכחים את זה לפעמים."
אחר כך שלפה את הלוח שלה עם אותיות האלף-בית, מסודרות לפי תדירות הופעתן בספרדית, מהשכיחות ביותר ועד השכיחות פחות, סידור שזירז את התהליך, אמרה לי, אם כי אינו תואם את המחקרים הבלשניים האחרונים שקובעים סדר אחר, ואני חשבתי שהיא טועה אבל זה לא משנה, את הרעיון הבנתי, והרעיון היה שהילד יתרכז במילים החיוניות, המשמעותיות ביותר, כפי שהסבירה, ולכן היו בראש בעיקר העיצורים השכיחים, ואם צריך אות תנועה כדי להבהיר משהו מדלגים לשם, את מבינה?
הנהנתי ואז היא אמרה שנעשה בדיקה.
"אתה רוצה להגיד משהו למורה שלך, נשמה?"
אני חשבתי שאין צורך לקרוא לו כך, "נשמה", שהרי אם מדובר בתלמיד ככל התלמידים כפי שהתעקשה כל כך להזכיר לי, כדאי שיידע ששום מורה לא פונה כך לתלמידיו, לפחות לא שום מורה שאני מכירה, ובוודאי לא לתלמידים בני חמש-עשרה.
קלטתי שמתערבלת בתוכי תערובת של פחד, אשמה וטינה למראה החונכת שהצביעה על האותיות במקלון, מהירה ומיומנת כאחד, ועצרה רק כשהנער הרים את אישוניו, על מנת ליצור מסר שנפתח ב"שלום" – צריך לכבד את כללי הנימוס, אמרה – והסתיים כעבור כמה דקות כך:
שלום מורה את נאה מאד.
החונכת הניחה את הלוח על המיטה ופרצה בצחוק לבבי ומלא הבנה.
"יש לו חוש הומור נהדר."
חייכתי והסתכלתי בו שוב, אם כי עלי להודות שהתקשיתי, התקשיתי מאוד, להביט בו כאילו לא קורה כלום, כאילו כל זה נורמלי בתכלית, הגוף המעוך, המעוות, הגולגולת השטוחה כמעט, הזרועות חסרות השרירים, הרגליים השדופות מתחת לסדין, אף על פי שהחונכת אמרה לי שהנער מרוצה מחייו ושקיומו הוא לקח לכולם, לקח "מוסרי", אמרה – אנחנו, כל האחרים, שתמיד מתלוננים על זוטות ומונעים מעצמנו, במו ידינו את האושר, בעוד הוא, הוא דווקא כן, הוא מסתפק במה שיש לו, לא רק מסתפק, "הסתפקות" היא לא המילה המתאימה, אלא רואה בכל דבר מתנה ואפילו חושב, כך טענה החונכת, שהיה לו מזל גדול שנולד כך, כי זה מאפשר לו להיות מי שהוא, והוא גאה שהוא מי שהוא, ולעולם אינו משתוקק להיות מישהו אחר.
התקשיתי להאמין בזה, כשם שהתקשיתי להודות שהגוף הזה, התשוש, הרופס, הזקן בטרם עת, מכיל בחובו יצור אנושי שיש לו חוש הומור, שאמר לי שלום מורה את נאה מאד, ועברה לי בראש, במהירות, המחשבה המגוחכת שכל זה הוא המצאה או יכול להיות המצאה של המחנכת, שמרמה אותנו וגורמת לנו לחשוב שהגוף חסר הנשמה הזה מרגיש, חושב ומתקשר, הכול המצאה גמורה שלה, הלוח הארור והמשפטים שעלו ממנו כאילו זה לוח סיאנסים, אבל מיד התביישתי במחשבה שלי ובעיקר בצירוף "גוף חסר נשמה", שעלה בדעתי במילים אלה ממש, גוף חסר נשמה, מחשבה אכזרית בלי ספק, הוכחה כבירה לחוסר הרגישות שלי ולבורות שלי ולהיעדר כישורי אמפתיה שלפעמים, בהקשרים אחרים, הטיחו בפני אנשים אחרים, אז עשיתי מאמץ להאמין לכול והחלטתי לאהוב את היצור ההוא ככל שרק אוכל, לתת לו את כל מה שרק אוכל לתת לו, והוצאתי את המחברת שלי והכרזתי שכעת אבחן אותו.
החונכת חזרה ואמרה:
"אותן שאלות שאת שואלת את האחרים."
האם הנהנה בסיפוק.
אני גיביתי את ההצהרה בהנהון קל, אותן שאלות, כן, אבל נכון גם, ועל זה כמובן לא התכוונתי לומר כלום, שהן היו אותן שאלות כי שיניתי את הבחינה הרגילה, החלפתי את שאלות הניתוח בשאלות קצרות שניתן להשיב עליהן במילה או שתיים לכל היותר ואף ניסחתי את חלקן במתכונת אמריקאית, עם שלוש אפשרויות בלבד לתשובה, וזה, כך הבנתי לנוכח העניין של הזזת האישונים, יקל עלי מאוד את כל העסק.
הבאתי איתי גם שרטוט של אוזן אנושית שאת חלקיה היה צריך לזהות, ולשם כך מיקמנו את השקף על מסך מואר מעל ראשו שאותו, כמובן, יכול היה לראות.
זה דרש מאיתנו המון זמן, בייחוד השרטוט, שכלל יותר מדי מילים ארוכות ואפילו שמות כפולים כגון "חצוצרת השמע", "תעלות חצי מעגליות", "בלוטות צרומן", "מבוך קרומי".
שעתיים שלמות, כי הנער ידע הכול והיה נחוש לאיית את המושגים בשלמותם, לא הספיק לו חצוצ ואפילו לא חצוצרת, הוא היה מוכרח להגיע עד הסוף, מה שעשה את העסק מעיק ומתוח ביותר מבחינתי, הרגשתי שחסר אוויר בחדר ההוא, שחם מדי, עם האם שישבה שם בזרועות שלובות, מחייכת, גאה בבנה והחונכת עם המקלון שבו סימנה במהירות את האותיות על הלוח, וחשבתי שהשיטה הזאת בכל מקרה אנכרוניסטית בעליל, שתנועת האישונים הזעירה – התנועה היחידה שהנער יכול לשאוף אליה – בוודאי מספיקה כדי להפעיל איזו תוכנה שתתבסס על קוד תקשורת בינארי, או משהו כזה, כי גם אם אני לא מבינה הרבה בדברים האלה אני משוכנעת שאפשר היה לפתח משהו מהיר יותר.
אחר כך חשבתי שאולי אף אחד לא העלה בדעתו שהשיטה יכולה להיות שונה, וכאשר אני אומרת "שונה", אני רוצה לומר "טובה יותר", כי האישה החייכנית והמאושרת הזאת, בבית שלה הגדוש באביזרים, אותה אישה מסכנה בסופו של דבר, הצליחה לעורר את התעניינותן של הרשויות – היא הראתה לי כמה תמונות ממוסגרות של ראש העיר עם הנער, של הבישוף עם הנער, של ראש מנהלת החינוך עם הנער – התעניינות שאלמלא ממדיו הברורים של אסונו היא לא היתה מצליחה לעורר לעולם, אבל התעניינות לא מספקת בעליל, שטחית, והרבה הרבה יותר זולה ממה שנדרש.
"9.7," אמרתי לבסוף.
"אתה מרוצה?" שאלה החונכת את הנער.
תנועת אישונים:
"כן."
בלי להרפות מהלוח, כשהמקלון באצבעותיה המתוחות, בירכה אותו ושאלה אותו אם הוא רוצה להגיד לי עוד משהו.
יכולה להמליץ לי ספר "בביולוגיה?" שאלתי.
בשביל לקרוא רגיל "מה אתה אוהב?"
הכול.
אחר כך דייק:
פנטזיה.
חשבתי שבשבילו כל ספר, גם הריאליסטי ביותר, הוא פנטזיה – אבל מיד התחרטתי על הציניות שלי והמלצתי לו על הסיפורים של אדגר אלן פו.
החונכת פלטה צחוק קצר ואמרה שהנה נוספה לה מטלה, כי הילד, שצמא לסיפורים חדשים, מבקש המלצות על ספרים מכל מי שמבקר אותו, אבל אחר כך היא זו שצריכה להקריא לו אותם, שכן, כפי שהסבירה לי ברכב בדרך לשם, האֵם לא קראה ממש בשטף, וגם אם היא זו שהכירה לו את חדוות הקריאה (כך אמרה, "חדוות הקריאה") באמצעות סיפורי ילדים בעיקר, הגיע רגע שבו לא יכלה להעניק לנער את דרגת המורכבות שדרש – היא נתקעה, קראה לאט מאוד, לא הגתה היטב את השמות הזרים – ולכן החונכת לקחה את זה על עצמה עכשיו, וכבר הקריאה לו למשל, מנתה בפני בסיפוק, את הרומנים של גרסיה מרקס, שמצאו חן בעיניו מאוד, ואת אלה של איסבל איינדה, שגם הם מצאו חן בעיניו מאוד, ואחד של אדוארדו מנדוסה, שבלי ספק גרם לנער לצחוק בלי הרף, בדרכו, ובקיצור, סיכמה, ספרות טובה, ואני הנהנתי ונעצתי את עיני בשורה הארוכה להחריד של המכוניות שהיו תקועות בפקק.
אחר כך הסתכלה בגלוי בשעון – אני הסתכלתי קודם בחשאי – והכריזה שאנחנו צריכות ללכת, ועל כך השיבה האם ב"כמובן" כנוע ובחיוך נוסף, רחב עוד יותר מקודם – ה"מצוין", אני מניחה, עשה אותה מאושרת עוד יותר – ואני פניתי בפעם האחרונה אל הגולגולת המעוכה שעל הכרית, הגולגולת שהתעוותה בגלל התנוחה שבה שכב מאז לידתו, הפה חסר ההבעה, העיניים שהיו דוממות עכשיו, חסרות ברק כמו עיניים של דג מחוץ למים, ומלמלתי שלום, ואף על פי שזה היה מגוחך, חיכיתי בשקט עם החיוך החומל והמטופש שלי עד שהנער ייפרד, וזה דרש עוד זמן ניכר כי הוא היה מנומס והפרידה היתה מפורטת, להתראות יום אחר תודה רבה באת מורה.
כשיצאנו מהבית שאפתי בעל כורחי שאיפה עמוקה של אוויר.
"מחניק שם," אמרתי.
החונכת נתנה בי מבט תוכחה ממושך.
"כן, זה מה שאומרים כולם."
בדרך חזרה, על הכביש שהתרוקן בינתיים, התעכבנו מעט ובקושי דיברנו.
היה ברור ששתינו מותשות.
הצצתי פנימה בלי לדפוק כי הדלת היתה פתוחה והמנהל לא נוטה לגינונים רשמיים.
אפרכסת הטלפון היתה תחובה בין סנטרו לכתפו כשסימן לי שאתיישב, אבל סירבתי בחיוך וחיכיתי בעמידה, הבטתי בכרזות של הקרן, במדף שעליו המזכרות של הילדים שלו – צילומים, ציורים – שני עציצים ירוקים, כד קטן ומגוחך שבתוכו פרח נייר, וחשבתי שיש בכל זה משהו ראוותני, לא במובן של פאר, אלא עצם זה שהציג דווקא את הדברים האלה, שהראה אותם בסיפוק, ונזכרתי שהמנהל תמיד מדבר על הטעם הטוב שלו, לא באופן ישיר כמובן, אבל כן באופן עקיף, שואל את דעתנו על דבר זה או אחר, נכון יפה הקערה שהבאתי ממרוקו, תראי איזה מדהים ההדפס שהבאתי מהטייט, דברים כאלה, ובאותו רגע קלטתי, בפעם הראשונה אולי, עד כמה הוא לא מוצא חן בעיני, בעצם, והיתה לי תחושה שאולי קרא לי כדי לנזוף בי על משהו שלא יכולתי בכלל לנחש מהו.
כשניתק הישיר אלי מבט ופנה אלי בשם האמיתי שלי – זה שאף אחד לא משתמש בו, כפי שידוע לו היטב – ואחר כך הזכיר את ההרצאה על חינוך מיני.
ההרצאה?
שאלתי.
מה הבעיה עם ההרצאה?
אנחנו צריכים לחשוב איך לארגן את הכיתה כדי שיהיה מקום לנער, הסביר, כי הוא זקוק ליחידת טיפול ניידת, ועכשיו שמִנהל החינוך אישר את התקציב כדאי להכין הכול כדי לצאת איתם בסדר.
להכין הכול?
שאלתי, והוא התעקש, להכין הכול, ומשמעות הדבר, הוסיף, לחשוב על הלוגיסטיקה, לבנות תכנית פעולה – זה היה מושג חביב עליו במיוחד, "תכנית פעולה" – להכין מראש את התלמידים האחרים, אם כי הרוב כבר מכירים אותו – בשליש האחרון ארגנו סבב של ביקורים בביתו – ובעיקר להכין את מי שאחראית להעביר את השיעור, הסקסולוגית, הפסיכולוגית, מה שלא תהיה, לסגור הכול עד הסוף, למנוע את התקריות הרות האסון שתמיד נופלות עלינו ברגע האחרון, והיה נדמה לי שאני מזהה איזו ביקורת סמויה על עניין אחר שלא ידעתי לומר מהו, כי הכריע אותי ההלם, ההפתעה של אותו הרגע שהיתה גדולה כל כך שלא יכולתי אלא להרים מעט – יותר ממה שהייתי אמורה – את הקול.
"והוא באמת יבוא להרצאה הזאת?"
"ברור שכן.
למה לא?"
כעת המשיך לדבר בנימה אחרת, תקיפה.
הוא אמר שהמורה ללשון לא עשתה שום בעיות כשהחליטו לקחת אותו לתיאטרון והמורֵה לאמנות ביקש תקציב כדי שיוכל לבקר בתערוכת התחריטים של מוזיאון קַרְדֵנַס.
בלעתי רוק.
זה שונה, אמרתי.
ההרצאה הזאת תהיה מעשית באופייה, היא תתמקד במניעת מחלות מין והריון – כבר היו לנו כמה הריונות בבית הספר – ובאופן כללי ידברו על האחריות ביחסים אינטימיים, ככה שנראה לי שזו שטות – אמרתי "שטות", אבל מיד תיקנתי את עצמי ואמרתי פשוט "טעות" – טעות להביא לשם נער שלמרבה הצער לעולם לא יוכל להתנסות במין – כך אמרתי, ואולי אמרתי "להיות עם בחורה" – ויהיה מאוד לא נוח לכולם שהוא יהיה שם, גם לו עצמו זה יהיה מביך ולכן צריך למנוע את זה, צריך לבטל את הביקור, זו טעות, חזרתי ואמרתי, טעות.
הוא הרים גבות, הביט בי בספקנות.
"גם אנחנו לא נטפס לעולם על האוורסט, אבל אנחנו מאוד אוהבים לראות בטלוויזיה איך עושים את זה אחרים."
"זה שונה," התעקשתי.
הוא שילב ידיים ושאל למה.
למה זה שונה.
האם אוכל להגדיר לו בדיוק במה זה שונה?
הוא הדגיש מאוד את ה"בדיוק" הזה, מה שאילץ אותי לדבר באופן מפורש יותר.
אמרתי לו שיסבירו שם, למשל, איך צריך לשים קונדום, הם ממחישים את זה עם פין מפלסטיק, מראים איך לגלגל אותו כמו שצריך, איך להניח אותו כדי למנוע תקלות, כבר חוויתי את הסצנה הזאת לא פעם, התלמידים נהגו לצחוק לא מעט, לתקוע אחד לשני מרפקים, רגע מסמיקים ורגע מתרברבים, זה היה מצב משונה, ומה הטעם שהנער יראה את זה, הוא לעולם לא יוכל לשים קונדום כמו שצריך וגם לא אחרת, לעולם לא יוכל אפילו לגעת בעצמו, אין לו זקפות – כאן הסמקתי אני – וזה נראה לי אכזרי, את זה אמרתי, "אכזרי", כמו לשים לו מול הפה סוכריה שלעולם לא יוכל לאכול.
"אכזרי?"
הצחוק היה אירוני, יבש, חד.
"אכזרי יותר יהיה להדיר אותו," אמר.
הוא קם כדי להיות בגובה שלי.
"הוא לא יכול לקיים יחסי מין, נכון, אבל אין שום סיבה שבעולם לגזול ממנו את הידע הזה.
וחוץ מזה, יש דברים שהוא כן יכול לעשות:
להתחבר לתלמידים האחרים, לצחוק איתם, להעביר רגע נחמד, למה לא."
"לצחוק איתם?
הוא לא מסוגל לצחוק!"
"מה זאת אומרת?
לצחוק זה לא רק להשמיע קולות.
גם אם את לא מסוגלת להבין את זה, הוא כן מסוגל לצחוק."
הוא הביט בי בגועל והתשובות שלי זרמו החוצה בפרץ לא מסודר, בזעם, איך הוא יכול לדבר על צחוק, אם אין קולות צחוק איך הוא יכול לדעת שהוא צוחק, אולי הוא בוכה, מי בכלל יכול לפרש מה הוא מרגיש, אבל הוא השיב לי מידה כנגד מידה, אמר שהילד מתבטא באופן מושלם, שאחרי הפעילות הוא תמיד מסביר איך הכול עבר עליו, איך זה נראה לו, אם היה לו נעים או לא.
כך עשה אחרי התאטרון, שם התחילה ההצגה באיחור של שעה כי הוא לא הצליח לראות כלום מהיציע שבו מיקמו אותו, והיו צריכים להרים את האלונקה לתשעים מעלות כמעט, עם הסיבוכים הנלווים של הצינורות וכל היתר.
המחזה, חשבתי, התנהל ביציע ולא על הבמה, אבל המנהל התעקש שהנער בילה נהדר, הוא עצמו אמר את זה בסוף, הוא אוהב להיות עם החברים, חזר ואמר, ואני חשבתי – ולא אמרתי – שאנחנו יכולים לקרוא להם איך שהוא רוצה, אבל "חברים" הם לא, ממש מטומטם להעמיד פנים שהוא הולך לבית ספר כמו האחרים ושיש לו חברים לכיתה כמו לילד רגיל, כי לא, למרות כל המסכות שאנחנו רוצים לכסות בהן את המציאות הם לא חברים שלו, הם סתם ילדים רגילים עם חיים רגילים שלא דומים בכלום לחייו, והביקורים השבועיים האלה אצלו הם בשבילם במקרה הטוב חובה מעיקה ובמקרה הרע אטרקציה של קרקס.
"הוא לומד כל מה שהוא צריך ללמוד," התעקשתי.
"אני לא מסתירה ממנו כלום, אף אחד לא מסתיר ממנו כלום.
כבר שנים הוא מכיר את מערכת הרבייה.
הוא יודע איך בנוי גוף האדם, כל חלק מהגוף, כולל הדגדגן.
בעצמי בחנתי אותו באנטומיה.
אבל זה שונה.
המחשבה שהוא יכול להשתתף בכול כאילו כלום היא פטרנליזם טהור.
נצא מגוחכים."
"פטרנליזם?
את הפטרלניסטית!
את יודעת שהוא עצמו ביקש לבוא?
שאמא שלו מסכימה?
למה את חושבת שיש לך זכות להחליט מה טוב או רע בשבילו?
את רוצה לחסוך את הפגיעה לו או לעצמך?"
ואני חשבתי:
הוא לא היה יכול לבקש לבוא להרצאה הזאת בחינוך מיני אם לא היו מציעים לו אותה, ועל דעתו של מי עלה להציע לו אותה, ואיך הוא יכול לסרב, ואיך אמא שלו יכולה לסרב, הרי היא כולה חיוכים, כולה אסירות תודה, כל חייה מתמקדים בחילוץ הילד שלה משם, שיראו אותו, שיאהבו אותו, וכל ההרפתקה הזאת של היחידה הניידת, הסניטרים של הרשויות שיישלחו לשם במיוחד, והאמבולנס, והיציאה מהשגרה החונקת שלו, הכול כדי שהילד יראה איך שמים קונדום – לא, מה צריכים לעשות האחרים, אבל לא הוא, כדי לשים קונדום.
"לפי ההיגיון הזה, שיבוא לחצר להשתתף ביום ספורט בסוף השנה."
"גם על זה חשבנו."
הם חשבו על זה?
באמת?
הוא לא מתלוצץ?
הילד באלונקה הנטויה שלו, כמו ספר על כן קריאה, עם הגולגולת המשוטחת והגוף הדומם שלו, שוכב שם בחצר כדי שיוכל לראות את האחרים רצים, קופצים, זורקים אחד על השני בלוני מים, מצטיינים, משתטים, מתאהבים, והוא בינתיים מגביה בכמה מילימטרים את האישונים כדי לומר, כן, איזה כיף?
לרגע שטף אותי הזעם, אחר כך הצחוק, אחר כך עברו עלי כמה שניות של ספק:
למה המנהל וכל האחרים, לטענתו – המורָה ללשון, המורֵה לאמנות פלסטית – למה כולם חושבים שהכול בהיר כל כך ובעיני זה כל כך אפל, הנה שוב, אולי, היכולת הארורה שלי לראות תמיד את הדברים מהזווית הדפוקה, אלה בדיוק המילים שאמר לי פעם מישהו שאהבתי מאוד, "היכולת לראות תמיד את הדברים מהזווית הדפוקה," אבל חשבתי גם שלא ייצא לי כלום מההתנגדות לרצונות שלהם, הרצונות של הילד עצמו ושל אמו, לפי מה שאמר המנהל, שהתעקש עכשיו לומר לי, בנימה נחרצת, שהילד ישתתף בכל פעילות אפשרית, שאתחיל להתרגל לזה – הנימה היתה מאיימת – שכל החברה תתחיל להתרגל לזה, החברה בכללותה, החברה שחשה אי נוחות מול השונה, החברה שמכסה את העיניים כדי לא לראות שקיימים בני אדם שונים מאיתנו, החברה העליזה והנהנתנית שלא מכירה בסבל ובהקרבה ובחיוּת של אחרים, של אלה שלמטה, אלה שנראים לה חסרי תועלת, חסרי יכולת, חסרי משמעות, מכוערים, והוא הטיף לי, הרביץ בי תורה, קלטתי את זה לגמרי, אבל הרכנתי ראש כי חשבתי גם שיש הגיון מסוים בדבריו, לפחות בכל הנוגע לסירוב לראות, אני לא באמת רציתי לראות את הנער, העדפתי לחשוב שהוא לא קיים, הייתי מעדיפה שלא ייוולד, ולמנהל תמיד היתה יכולת רטורית, הוא דיבר היטב, ניסח היטב את הטיעונים, ואני לא, אני התבטאתי באופן מגושם, נלחצתי יותר מדי, היה חסר לי אוצר מילים, והוא גבר עלי, כמעט שכנע אותי, וכן, בסופו של דבר הסכמתי איתו, אולי אני טועה, אמרתי לו, אם כי לא חשבתי ככה באמת, לפחות לא עד הסוף, הוספתי שרק חשבתי על טובתו של הנער אבל הוא המשיך, כי ידע שניצח וכבר לא היה מוכן לקבל התנצלות, טובת הנער היא שהוא ישתלב בחיי בית הספר, גם אם זה מאתגר מאוד, גם אם זה קשה מאוד, וזו המטרה, והוא לא יסכים שאף אחד יפקפק במטרה, והכול כבר סגור, והדבר היחידי שאני צריכה לעשות הוא לשתף פעולה ולא להציב מכשולים, והכול כבר נאמר, ואני אמרתי בסדר, אמרתי בסדר, אמרתי בסדר, ויצאתי.
אחר כך רצתי לרכב בתחושה מדגדגת של אי נוחות בבטן, אבל כשהתנעתי שכחתי מיד את הנער, הסתכלתי רק במודעה שמישהו שם על השמשה שלי, "אנחנו מבטלים קנסות, מאחדים חובות, ייעוץ פיננסי, פנה לשירותים שלנו," הכול הם עשו, וראיתי שהגשם ריכך את העלון והדביק אותו לשמשה וכשהפעלתי את המגבים נוצרה עיסת נייר שעליה דיו מרוחה, "ייעו חובו פיננ קנסו בטלי", גוש שהתנתק, פיסה אחר פיסה, ככל שהמכונית האיצה בדרך הביתה.
ואז כבר קרה כל היתר.
המבטים במסדרונות.
הלחשושים, הרחש הבלתי פוסק.
היא התנגדה, היא זו שלא רצתה, הכול קרה באשמתה, היא לא הכינה את התלמידים, נחוץ סינון מקדים, היא לא עשתה כלום, היא עשתה הכול.
ואף על פי כן לא מפתיע שקרה מה שקרה.
הצבנו את הרגל על סף תהום ונפלנו, זה הכול, זה מה אני חושבת.
הבחורה האחראית על השיעור, הסקסולוגית-פסיכולוגית-או-מה-שלא-תהיה, הסכימה במקצועיות כשהודעתי לה – בוודאי שאין בעיה, אמרה, הפסיכולוגיה המיושמת בחינוך המיני מתייחסת לכל מיני מקרים, אין צורך לדאוג.
הוא לא יכול להזיז כלום, הסברתי, שום חלק בגוף שלו, המצב שלו חמור מאוד, "כמו צמח" עמדתי לומר – אם כי לא אמרתי את זה.
היא עשתה תנועה מרגיעה עם היד, תנועה שהיתה גם קצרת רוח, תהיי רגועה, באמת, ראיתי דברים גרועים יותר.
גרועים יותר?
נותר לי רק לצחוק בלבי.
אחר כך עקבתי אחריה כשהוא הגיע, בחנתי את הפנים שלה כדי לגלות אצלה תגובת הפתעה, או פחד, אולי תנועות קטנות של הלסת, או שינוי בגודל האישונים, ועשיתי את זה באופן הכי דיסקרטי שיכולתי אבל בכל זאת, אני מניחה, בקצת חוצפה, ובאמת, לא נראה שהיא מתרגשת אפילו קצת מכל הציוד הזה, האמבולנס שנכנס לחצר המשחקים, הסניטרים מסביב, היציאה של האלונקה, מראה הגוף המתקרב תחת השמש, בגוון הלבנבן הזה שהזכיר גומי יותר מאשר גוף אדם, כִּרְכּוש הברזלים, הצינורות, האֵם מסביב, המורים מסביב, התלמידים כבר מציצים מחלונות הכיתות.
ואחר כך בכיתה ההסתובבויות, הצחקוקים, המרפקים, הדחיפות, אבל מה הסיבה, חשבתי, הרי בסופו של דבר תמיד יש צחקוקים בהרצאות האלה, הכול יכול להיות דו משמעי, הכול דו משמעי, חוץ מדבר אחד שהוא חד משמעי – הילד ליד קיר הכיתה, נטוי לפנים ובכל זאת לא מסוגל לראות הכול, לא יכול לפלוט בעצמו שום צחוק, סגור וחידתי.
הפסיכולוגית-סקסולוגית-או-מה-שלא-תהיה שאלה את האחרים, עודדה אותם להשתתף, ביקשה מהם שידברו, ארגנה את סדר השאלות, ובינתיים החונכת ישבה לידו, מוכנה עם הלוח והמקלון למקרה שישאלו את הילד אם הוא מכיר אמצעי מניעה לגברים או לנשים, אם הוא יודע איפה אפשר להשיג את הגלולה של היום שאחרי ומה הסיכונים הכרוכים בה, אם באמת הוא חושב שהפעם הראשונה לא יכולה להיגמר בהריון – ערוכה לכל מקרה, אבל הפסיכולוגית-סקסולוגית-או-מה-שלא-תהיה עצרה בחוכמתה את שלב השיחה והפסיקה לשאול שאלות, ומאותו רגע הכול היה הרצאה רצופה, בטון דינמי, זה כן, צעיר ובגובה העיניים, כפי שמקובל בדברים האלה.
בינתיים חיכתה האם בחוץ, ישבה על ספסל במסדרון ושתתה את הקפה שהציעו לה בחדר המורים, ואלה מהאמבולנס הסתכלו על הבנות מהשמינית ששיחקו כדורסל במגרש החדש, הבוהק כל כך.
הכול באוויר בישר על כך, ולא השכלנו לראות.
ראשונה היתה הילדה, אחת מאלה שנשארו כיתה, שחומה, עם המסטיק שלה, העגילים הארוכים, השיער הארוך, הציפורניים הארוכות, ילדה גסה ועם זאת מקסימה, שהתחילה לצחוק, טלטלה את הכתפיים בלי שום בושה, העיניים מלוכסנות מרוב הצחוק, בדיוק ברגע שהפסיכולוגית-סקסולוגית-או-מה-שלא-תהיה ניגשה עד קצה האלונקה כדי שהילד יוכל לראות היטב את הדגם הבוטה של הפין והקונדום – היא אמרה "אמצעי מניעה" – ואיך לא לצחוק, חשבתי אני, בסופו של דבר זה היה צחוק לחוץ, כמעט מזכך, משהו בלתי נמנע מן הסתם שמישהו היה צריך לעשות כי כולנו היינו מתוחים מאוד, כולם חוץ מהחונכת אולי, שהמשיכה להחזיק בהיכון את הלוח שלה ואם היא לפחות היתה שותקת, אם לפחות, ככה נראה לי, היינו ממשיכים כולנו להשתתף בקומדיה כאילו כלום, להעמיד פנים שלא שמענו את הצחוק… אבל לא, היא היתה מוכרחה לקום, היתה מוכרחה לגשת לילדה – שהיתה נמרה, כפי שכבר ידעתי היטב – ולהתעמת איתה, לשאול אותה מה קורה, על מה היא צוחקת, מה משעשע כל כך, צעקה ישר על הנמרה, ועל זה ההיא הגיבה מיד – לא היה סיכוי שתשתוק, היא לא שתקה אף פעם – ואמרה מה שחשבנו כולנו, בשביל מה ללמד את הילד דברים כאלה אם הוא לא יוכל לעשות את זה לעולם.
"אף פעם אי אפשר לדעת מה נעשה בחיים.
אותך אולי אחר כך ידרוס אוטובוס ויהרוג אותך, וגם לא תוכלי לעשות את זה."
הילדה טפחה על הירך שלה.
"לא מזיז לי," אמרה.
"כבר עשיתי את זה מלא פעמים.
את הזיונים שכבר הספקתי אי אפשר לקחת ממני!"
ועכשיו, כן, בא הצחוק המתפרץ, ההמולה התפשטה, גאות של קולות, של צחוקים, של גערות ושריקות, וגם אני קמתי, ביקשתי מהילדה שתשתוק, ובינתיים הפסיכולוגית-סקסולוגית-או-מה-שלא-תהיה המשיכה לעמוד בפה פעור, אוחזת בקונדום ביד אחת ובפין הפלסטיק החשוף באחרת, והחונכת הרימה קול, תתביישי לך, וההיא – מה את רוצה, המורה, אני מרחמת על הבחור – מה פתאום רחמים, נעיף אותך מהשיעור בגלל מה שאמרת, ועוד קול ברקע, של איזה בחורון, החבר שלה ואולי אחד הרבים שסבבו סביב הנמרה, מגן עליה בקריאת הקרב שלו, אריה, טווס, תרנגול בזכות עצמו, – אבל המורה, היא צודקת, הרי הבחור לא יכול אפילו להביא ביד, בשביל מה לעזאזל הבאתם אותו.
"בשביל מה לעזאזל הבאתם אותו." המילים האלה, שהעמדנו פנים שלא שמענו אותן, הדהדו בקול בכיתה.
אחר כך באה דממה.
דממה קצרה ביותר ועמוקה, שמיד פינתה שוב את מקומה להמולה, כמו נשימה שנחטפה.
העפתי את הזוג מהכיתה.
אמו של הילד ראתה אותם יוצאים, חייכה אליהם כי לא ידעה כלום על מה שקרה בפנים – ואולי היתה מחייכת אליהם באותו אופן גם אם היתה יודעת, כולה הבנה ונדיבות.
החונכת והפסיכולוגית-סקסולוגית-או-מה-שלא-תהיה השמיעו בתורות את התרעומת שלהן, את מנת ההטפה הנוספת שלהן לקבוצה, וגם אני השחלתי איזה משפט, זה לא יכול להיות, צריך להתאמץ יותר כדי לקדם את השוויון, אסור שאף אחד יצחק על אף אחד, לכולנו יש אותן זכויות, ובינתיים התלמידים נרגעו בהדרגה, אחדים אפילו התביישו בכנות על מה שקרה, מזועזעים מהגסות של אלה שעפו מהכיתה או לכל הפחות מוכנים להמשיך בשיעור כדי שהכול יישכח כמה שיותר מהר, מביטים מזווית העין בנער ששכב על האלונקה שלו כאילו לא שמע כלום, כאילו הוא לא יודע כלום, בלי להראות שום סימן לכלום.
כשכולם השתתקו נמשכה ההרצאה וכעבור חצי שעה נוספת נגמר הכול.
בדלת חיכה עכשיו המנהל ושוחח עם האם, או נכון יותר, דיבר אל האם והיא הנהנה בהבעת חרדה של מי שרוצה להבין ולא לגמרי מצליחה.
כאשר הוציאו את האלונקה התגודדו כולם סביב הנער, וכשאני אומרת כולם אני מתכוונת גם לפסיכולוגית-סקסולוגית-או-מה-שלא-תהיה, לחונכת, עוד שניים או שלושה מורים שגמרו ללמד בכיתות הסמוכות וגם אני.
אני זוכרת שקרן אור הסתננה דרך אחד הפתחים בתקרה, נפלה על פניו של הנער, היישר על עיניו, וחשבתי שאולי זה מפריע לו להזיז את האישונים, אבל אף אחד לא אמר כלום וגם אני לא.
החונכת הוציאה את הטבלה שלה, ליטפה לו את השיער – שהיה חלק מאוד, עם קרחות מאחור בגלל החיכוך במיטה – שאפה אוויר ושאלה אותו את שאלת ההערכה המוכרת:
איך היה?
אחר כך באה שורת האותיות, התנועה המהירה של המקלון והמסר שהחל להיווצר בראשינו, המסר שהחזיר אותנו מחוסר הנורמליות לנורמליות, טוב מאד נהניתי הכול למדתי הרבה.
"עוד משהו?"
החונכת רכנה אל הילד במתיקות, בלי להרפות מהטבלה וגם לא מהמקלון.
גם הפסיכולוגית-סקסולוגית-או-מה-שלא-תהיה ליטפה לו עכשיו את היד באימהיות, בקצות האצבעות בלבד, ליטוף מתחמק ולא מתחייב.
האישונים שוב נעו.
תודה.
המנהל הביט בי מזווית העין.
לא היה צורך שיאמר לי כלום:
המבט הזה כלל בחובו את כל משקל הניצחון שלו.
היתה לי תחושה, פרדוקסלית משהו, שהאשמה מקננת בתוכי, ולא רק האשמה, גם הוודאות שאפילו אם הייתי עושה בדיוק להפך, אפילו אם הייתי אומרת בדיוק להפך ומבצעת להפך ואפילו חושבת להפך, האשמה הזאת לא תרפה ממני לעולם, כי היא אשמה קולקטיבית, האשמה בה' הידיעה, האשמה של הבריאים מול החולים, או אם ללכת רחוק יותר, האשמה של החיים מול המתים – אשמה פועמת, מוכלת בכמה מילימטרים בקושי, הייתי אומרת, אלמלא זה נשמע רציני מדי ונדוש מדי, ויחד עם זה נכון להחריד.
לוּטאן הזמינה אותי להיכנס לחדר מואר, עם קירות בהירים ותקרה גבוהה.
לא הפתיע אותה שאני מצלצלת אצלה בדלת אחרי שלא התראינו שלוש שנים, בארץ זרה לשתינו.
היא בקושי כיווצה גבות ומלמלה משהו בין השיניים, כאילו מעצבן אותה שהתעכבתי.
היא גם לא רצתה לדעת למה הגעתי מבנגקוק ולא הציעה לי תה, אבל אני ידעתי שאצל לוטאן ביקורים לא קוטעים שום דבר ורק עושים לה קצת מצב רוח רע.
אחר כך, בלי להתנצל, התיישבה מול הטלוויזיה והמשיכה לצפות באיזה תוכנית.
סיקרן אותי לדעת כמה היא מבינה:
היא דוברת הוֹקְיֵן, אחת מחמש השפות של סין, ולא מוכנה ללמוד שום שפה אחרת.
למעשה היא מאמינה ששפה חדשה היא בסך הכול מבטא שונה שנדבק לך עם הזמן.
את זה אמר לי בזמנו בעלה, כששאלתי אותו למה לוטאן לא נרשמת לקורס אנגלית.
"היא אומרת שהמבטא של בּרָייטון יבוא לה עם השנים.
צריך לחכות."
עד כמה שידעתי, הם הגיעו למלזיה רק שנה וחצי לפני כן;
לא הרבה זמן בשביל שיידבק לך מבטא.
החדר היה מרווח, מרוצף בשחור ולבן.
ארגזי הובלה עמדו פה ושם ובאחת הפינות, על שטיח שכתוב עליו מלון צ'אנג, היתה ערמה של עשרות נעליים מלוכלכות.
כדי לעמעם את האור – בלי הצלחה רבה, כי האור בפֵּנאנְג חודר הכול, כאילו יש בו איזה תכונה מעבר לאור עצמו – הם תלו על החלונות בגדים ומגבות, חולצות, מפות וז'קט של חליפה.
הדלתות עמדו פתוחות, אבן ענקית בלמה את דלת הכניסה, והקישוט היחידי – מסך נייר אדום – התנדנד מכבל דקיק.
סערה התקרבה מצפון-מזרח.
בדרך הרסה הסופה בתי דקל והטביעה אלפי זֵבּואים מבויתים, אבל בינתיים מיצתה את עצמה ומשבי הרוח העדינים בין צמרות העצים רק פטרו אותנו מהחום.
ברק הבזיק בשמיים, כאילו מישהו מצלם אותנו מלמעלה.
גוש עננים שחור עבר על פני החלון שמולו נתלה הז'קט;
פתאום ריחף פנימה ריח שונה, מין ערבוב של אדמה רטובה ומרתפים, שלא דמה בכלום לריח הדביק והרקוב של החום.
כמה קילומטרים משם החיות בג'ונגל צווחו בפחד נורא, פחד של יצורים שלא זוכרים שהגשמים נגמרים.
לוטאן ישבה בתנוחת לוטוס, עם הידיים על כפות הרגליים הזעירות שלה, עדינות עד כדי כך שהן נראות יותר כמו ידיים, והביטה בדלת האחורית בביטחון מלא שהרוח יביא אתו משהו.
והיא לא טעתה.
אשכול של עלים ופרחים רקובים בגודל של כדורי טניס התעופף פנימה, ובסופו של דבר הסתבך סביב הרגל של כיסא.
לוטאן ניגשה בזריזות יוצאת דופן אל אחד הארגזים, הוציאה מתוכו בודהה עם פרצוף קוף עשוי מאיזה חומר כהה, שלוש קערות מתכת ובקבוקון, וארגנה מזבח באחת הפינות.
היא טפטפה לקערות טיפות מהבקבוק, הניחה לרגלי הבודהה כמה פרחים רקובים וסילקה את ערימת הנעליים כדי שתוכל לכרוע על הברכיים על השטיח של מלון צ'אנג.
התפילה נמשכה כמה שניות.
אבל לא צריך יותר מזה:
אם אלוהים זוכר – ואם הוא זוכר הוא מוכרח לזכור לנצח – לא חשוב כל כך כמה נמשכת התפילה;
ואם הוא לא זוכר, אנחנו אבודים;
כי גם השכחה שלו בהכרח נצחית.
כשגמרה להתפלל, ובאותה המהירות, לוטאן הביאה מהמטבח תה וכדורוני אורז חמוצים-מתוקים.
היא התיישבה לידי בשקט והתחילה לגזור מתוך לוח שנה את כל התמונות של משפחת המלכות הבריטית.
אני לא יודעת אם התפילה קודמת תמיד לטקס כדורי האורז, או שעכשיו החליטה בכל זאת לברך אותי לשלום בלי להגיד לי מלה.
באותו רגע לא נראה לי חשוב במיוחד להכיר את הסדר, וגם לא את הסיבות.
התמתחתי ושתיתי את התה, שהיה מבושם ביסמין.
בטלוויזיה המשיכו לדבר בשפה ששתינו לא הבנו, ובחוץ התאדה המבול ברגע שנגע באדמה.
בהדרגה נעלמה המועקה שעוררה אצלי קבלת הפנים המשונה והתחלתי להרגיש עייפות – מה שדומה לתחושת אמון.
נדמה היה לי שמתממשת התחזית של מָלקולם מלפני שנתיים, כשהמרצים בבית הספר הפוליטכני בברייטון דיברו על האופי של לוטאן."אשתו של סטיב," אמרו, "יושבת שעות בלי לזוז… היא לא עושה כלום… סטיב מוצא אותה אחרי העבודה באותו מקום שבו השאיר אותה בבוקר… המסכן צריך לרוץ להביא משהו לאכול… לא מעניין אותה כלום… הזמנו אותה למסיבה ו…"
מָלקולם הגן עליה בלהט.
הוא אמר שהשאלה האמיתית היא למה מרגיז אותנו כל כך שלוּטאן לא עושה כלום;
וחוץ מזה, הוסיף בסמכותיות המסתורית של אחד שחי עשרים שנה באינדונזיה, "עוד יבוא יום ותראו את לוטאן עושה דברים."
ג'ון ענה לו שהאמונה שאנשי המזרח עושים משהו כשהם יושבים ומסתכלים על הקיר היא סתם קלישאה.
הוא היה המתנגד הכי תקיף של מלקולם, ובחדר המרצים התפתחו ויכוחים ארוכים, שנמשכו גם בנוכחות התלמידים שכל הזמן באו להתייעץ אתנו על התזות שלהם.
עד כדי כך, שלאורך תקופה מסוימת הוויכוחים האלה הפכו לאחד הבילויים שלנו וגם היינו מדברים עליהם במסדרונות כחלק מהחיים האקדמיים.
מלקולם טען שהקלישאה היא דווקא האמונה שאנחנו, אנשי המערב, עושים משהו.
"יש לנו זיכרון אובססיבי," אמר שוב ושוב.
"אנחנו עושים כדי לזכור.
האסיאתיים הרבה יותר מעשיים.
הם מכירים בקיומה של השכחה." "Rubbish!" היה צועק אז ג'ון.
אפילו המזכירה, איזה בלונדינית מכוערת, התערבה פעם.
כדי "לעזור לסטיב" הזמינה את לוטאן לבריכה של האוניברסיטה.
לוטאן סירבה כמובן.
"שום דבר לא מוצא חן בעיניה," פסקה אז המזכירה, כאילו השחייה היא הפרמטר המוחלט לְעניין בדברים.
כשמלקולם שמע על התקרית הוא רתח מזעם.
היה נדמה שהוא עומד להרביץ למזכירה או לשבור את השמשה של הכוננית.
הוא צעק שמגוחך לשאוף לכך שלוטאן תעשה ספורט ותלך לקניות ברשתות המזון.
הבלונדינית התייפחה:
"אבל היא צריכה להסתגל…" מלקולם טרק את הדלת ודבריו הדהדו עד קצה המסדרון בחדרי החוג לבלשנות:
"להסתגל?
מה זה?
כל מעבר מהמקום שנולדת בו מנוגד לטבע."
אבל ברגע שמלקולם נעלם המזכירה הוסיפה:
"האשה הזאת מאמללת לסטיב את החיים."
אחת המרצות לצרפתית, ג'ינג'ית אנורקטית, ניסתה להרגיע אותה.
"אי אפשר לחזור מהמזרח בלי לשלם מחיר." אני לא יודעת אם התכוונה למלקולם או לסטיב.
מלקולם היה מרצה בן חמישים בערך, שהסתובב עם שיער ארוך וסוודרים עם כתמים.
הוא חזר מאינדונזיה, שם חי עשרים שנה, בלי שיסביר אי פעם למה.
הוא היה אדם גס רוח שעבר שוב ושוב את גבול הטעם הטוב.
הוא היה חורש את החנויות ברחוב סידני כדי למצוא ספרים בכל נושא שקשור במזרח, ומתווכח בצעקות עם מה שקרא בהם.
שעות על גבי שעות היה יושב ומתקן בעט שלו את הגבולות של איים רחוקים.
בהתקפי זעם היה קורע את הדפים מהספרים היקרים שקנה ברחוב סידני "כי הם כותבים מה שבא להם." הוא אכל במקומות מלוכלכים שתמיד נסגרו כעבור זמן קצר, והיה מתפעל ברכבת מבחורות עם מראה אסיאתי.
כמעט כל המרצים האחרים, וגם המזכירה, דחו אותו באופן גלוי.
היה לו שם רע, לאו דווקא בגלל ההתנהגות שלו אלא בגלל תכונה שהאנגלים לא סובלים:
הוא היה מסוג הגברים שמתפעלים רק מטיפוס נשי אחד.
אני חושבת שהחברה הבריטית רואה בהם איום פיזי:
אולי האנשים שם חושבים שיש מרחק קצר בין רצח על רקע רומנטי לסיווג שיטתי כל כך של נשים.
וחוץ מזה, היה ברור לגמרי שמלקולם מקנא בסטיב – המרצה מבריקסטון שהצליח לחזור מאינדונזיה עם אישה ענוגה שהתעניינה רק בפן אחד של התרבות האנגלית:
לוטאן דרשה מאמא שלה להעתיק בשבילה את הדגמים שלבשה ליידי דִי.
אבל טועה מי שחושב שרק התסכול הזה גרם למלקולם לומר מה שאמר.
כעת, בפֵּנאנג, בעיצומה של הסערה, הבנתי שהיה בדברים שלו הגיון מסוים.
השקט של לוטאן עורר בנו אי נוחות מסיבות משלנו:
הרי בין האובססיה שלה עם האופנה המלכותית, והמזבחות שהקימה לבודהה המצחיק שלה, והשעות שהעבירה מול תוכניות טלוויזיה שלא הבינה, היא היתה עסוקה לא פחות מכל בן תמותה אחר.
הגשם התחזק ונחלש ברגעים לא צפויים.
לוטאן ישבה לידי והמשיכה לגזור מהלוח שמלות של ליידי די ושל הנסיכה מרגרט – דגמים שנועדו לנשים גבוהות, שהאמא שלה באינדונזיה תצטרך להפוך למיניאטורות.
"לוטאן," שאלתי, "לא נראה לך צירוף מקרים מדהים שאחרי שלא שמעתי מכם שנתיים, פתאום גיליתי שאתם גרים בפנאנג כשהלכתי לאיבוד ברובע הסיני של בנגקוק?"
לוטאן עצרה באמצע גזירת שכמייה ורודה.
"צירוף מקרים?" חזרתי ואמרתי, למקרה שהמשפט היה ארוך מדי בשבילה.
"לא," ענתה לוטאן.
"נכנסת לבריטיש קָאוּנְסיל ושאלת עלינו."
"כן, כן, אבל נכנסתי כי היה לי חם, בכלל לא עלה על דעתי ש…" לוטאן קימטה את המצח, כיווצה גבות בלתי נראות:
"בעת מסע קשה לדעת מה מקרי ומה לא."
Here we are.
אז היא יושבת במקום כדי לשלוט באירועים.
האם צירוף מקרים אפשרי למי שיושבת בלי לזוז?
האם פגעתי בה כשאמרתי שקשה לי להאמין ששוב נפגשנו?
הרוח שינה בינתיים כיוון ולקח את העננים השחורים למקום אחר.
הטלפון צלצל.
לפני שעניתי הסתכלתי על המכשיר כאילו הוא משהו שלא אמור להיות שם.
על הקו היה סטיב.
הוא אמר לי שיש לו הרבה עבודה, שאתרווח לי ואחכה לו.
הוא לא שאל על לוטאן ואני תהיתי בשביל מה לעזאזל הוא צלצל, הרי הוא לא ידע שאני אצלו.
חזרתי לספה.
לוטאן הכניסה את הדגמים שגזרה למעטפה.
עצמתי קצת את העיניים והתעוררתי רק כשסטיב טלפן שוב.
בינתיים חלמתי משהו שכבר קרה לי – ההליכה לאיבוד בבנגקוק והאופן שבו איתרתי את סטיב ולוטאן.
כשנגמר החלום החלטתי שזאת תהיה הגרסה שאספר, הגרסה הסופית.
אם כי אני מודה שהיא קצת שונה ממה שקרה.
הלכתי לאיבוד ברובע הסיני של בנגקוק, זה נכון, וגם שאלתי עליהם בבריטיש קאוּנסיל, אבל בחלום היו גם דברים אחרים.
בכל מקרה אני מתבססת על הגרסה הזאת, כי אני לא מוכנה שהחלומות יהפכו למשהו מיותר, משהו שלא יכול לשמש אפילו כתירוץ.
מרגע שהחלום התחיל היה בו את אחד הסממנים שמבהירים לך שאת חולמת:
היום היה נהדר, אבל אני ידעתי שלכל האחרים החום בלתי נסבל.
ההבדלים האלה, הסודות האלה לגבי המציאות שעוברת עלינו או על אחרים, הם תמיד הוכחה לזה שאנחנו חולמים.
עליתי על הסירה למקדש השחר.
הנהר היה סוער.
צמחי מים צפו על הגלים ואחר כך הסתבכו בפסולת ושקעו.
זה היה הביקור האחרון שלי בעיר בנגקוק.
כבר עליתי על עשרות סירות כדי לראות את הבודהה השוכב, את הארמון של הבודהה מבָּרקת, את הבודהה מזהב ואת גני הבודהה השקרי, עם הצבים והנזירים בני האחת-עשרה שמטיילים שם חמורי סבר.
מקדש השחר הופיע פתאום על הגדה הימנית של הנהר הכי רחב, כמו שמופעים בניינים בחלומות, והיו לו צורה ומרקם של משהו אורגני שיכול לצמוח עד אין סוף.
כשהתקרבנו ראינו את הפיתוחים והעדיניםשל הגג, משורטטים על רקע שמיים בצבע ורוד מופלא.
ברגע שהסירה התקרבה אל המזח קפצתי החוצה וחציתי בריצה את הגשר.
רציתי להתחמק מזוג שחייך אלי מתוך כוונה לשוחח איתי.
מול הכניסה למקדש היו המון דוכנים של פירות ומותגים מזויפים.
עליתי במדרגות עד שהגעתי לכיפה.
חומות האבן היו מכוסות בפטרייה אפורה ובתבליטים של אלות נרגזות.
על המרפסת שמעתי קולות אנגליים שאמרו:
"בטח היה מדהים כאן במאה התשע עשרה." פתאום ידעתי שאני במרפסת של הכיפה השנייה, אם כי לא זכרתי בכלל שהתקדמתי.
"אני לא רוצה להיכנס למקדש," חשבתי, "כל המקדשים זהים.
חלל גדול, בודהות בכל המידות, אגרטלים ריקים, שעון, חיטי פילים ואיזה אוסטרלי שמנמנם מאחורי עמוד כדי לחסוך לעצמו שלושה דולר שיעלה לו מלון זול." הקטע האחרון הצחיק אותי.
אחר כך הסתכלתי על קירות המקדש.
היה בהם משהו ארעי, כאילו הם עומדים להיחרב עוד רגע בהתקף זעם אלוהי.
למטה נתקלתי באותו זוג, שצילם את הקישוטים שעיטרו את אחד העמודים.
הסרט לא יצליח להם, התנבאתי.
בדוכנים בכניסה אשה צפון-אמריקאית התמקחה על המחיר של חולצת שאנל.
"היא מזויפת," אמרה.
"אבל הגברת מתכוונת להציג אותה בתור אמיתית," היה נדמה שהמוכרת הסבלנית עונה לה.
ככה זה בחלומות:
את מבינה מה שאחרים חושבים.
פתאום מצאתי את עצמי מתחת לצל של עץ גדול מאוד עם שורשים חשופים.
קרוב לשם, קבוצת יפנים הצטלמה עם נחש בריח ישֵן.
בעלת הנחש גבתה דולר לכל תמונה והיפנים, שעמדו בתור ועל פניהם הבעה של טייסים מתאבדים התייסרו מכל רגע.
ברקע ראיתי זוג מתנשק עד זוב דם ואמרתי לעצמי, "ברור, ככה נהוג אצלם." בזמן שכל זה קרה התיישב לידי גבר שחום עור.
הוא לבש חליפת ספארי בצבע חאקי ונופף על עצמו במניפה שחורה.
שוחחנו.
"מוצא חן בעינייך המקדש?" שאל אותי.
"הוא נפלא בעיני!
בעיניך לא?"
"הוא בסדר, כמו כל המקדשים פה…" האיש ענד טבעת ענקית, גם היא שחורה, ודיבר במבטא האיטי של הודים שמדברים אנגלית.
"המקדשים הבודהיסטים לא בשבילי," אמר.
הוא הוציא כרטיס מהכיס ונתן לי.
במקום הכרטיס קיבלתי את המניפה.
אבל זה לא מפתיע:
בחלומות חוסכים בחפצים.
אז הסתכלתי על המניפה שהתגלתה ככרטיס ביקור, וגיליתי את שמו:
ראג'יב אוֹקְרָה… "אני מנהל חברה שמשווקת מנחות מהמקדשים, במקדשים בתאילנד יש פירות וירקות…" "ולמה ציפית?"
"בטירוּמָלאי, שם נמצא המשרד הראשי שלנו… הגברת מכירה את טירומלאי?"
"לא.
איפה זה?"
"בדרום הודו.
הגברת איטלקייה?"
"לא."
"ספרדייה?
צרפתייה?"
"לא.
ארגנטינאית."
"יש נשיא במדינה שלך?"
"כן."
"ויש מסעדות שמגישים בהן את מאכלי טירומלאי?"
"לא, חבל." הרוח התחילה לשנות את הנוף.
אל תבקשו ממני להסביר איך, אבל הנוף השתנה.
בחלום שלי כבר לא היו יפנים וגם לא עץ גדול.
"אז אתה אומר שהחֶברה שלך משווקת מנחות.
מה זאת אומרת?
אני לא מבינה."
"אלפי צלייניות שמגיעות לטורמלאי ממאדרס ומקומות אחרים מקריבות שם את השיער שלהן לאל וישנוּ.
כמעט חמש-מאות סָפַּרים מועסקים במקדש בגילוח הראשים.
תוך ארבעים שניות הם מספרים אשה עם שיער עד המותניים.
החֶברה שלי קונה את השיער.
בטונות."
"ומה עושה החברה שלך עם השיער?"
"אנחנו מוכרים אותו ליצרני פאות." ברגע שאמר את הדברים, הופיעו בכל מקום פאות.
נפרדתי מהאדון ועליתי לסירה הראשונה שעברה שם.
על גדת הנהר עמדו צריפי עץ רעועים ובמים שחו אנשים.
סירה גדולה של דייגים בטורבני משי, שארגו רשתות בשמש, עברה מול הסירה שלנו.
במים, מעל כתמי שמן המנועים, צפו ראשי דגים מתים וקליפות פרי.
קבוצת נזירים על סירה קטנה אותתה לנו.
התקרבנו והם עלו לסירה שלנו.
הגבות שלהם היו מגולחות והם לבשו טוניקות כתומות.
אחד ירד למטה לשבת, האחרים נשארו על הסיפון.
הבד הקל של הטוניקות התנופף ברוח ונצמד לרגליים הכחושות שלהם.
עברנו כמה עצי ערבה ואז פנתה הסירה והגענו למעגן.
הנזירים נעלמו בין העצים.
הם התהלכו שלובי זרוע ושוחחו ונראו עליזים מאוד.
לא ידעתי איפה אני.
הלכתי לאורך כמה רחובות שנראו לי אירופאים יותר מאסיאתיים ומיד מצאתי את עצמי במרכז רובע סיני.
התזזית שם היתה מטורפת אבל ידעתי שאני לא יכולה לסגת.
משני צדדי הרחוב נפתחו דלתות של אינסוף משרדים עם שלטים במנדרין וחיפויי העץ הכהים המסמנים הצלחה.
במשרדים התערבבו יחד המסחר ומשק הבית;
מדי פעם הופיעה זקנה או בכה איזה ילד.
על המדרכות עמדו צעירות שטיגנו נתחי בשר לא מזוהה, גושי ג'לי שקופים וציפורים שלמות.
סבלים שסחבו מטענים מפלצתיים צנחו באמצע הרחוב ועצרו את התנועה, אבל אף אחד לא עשה כלום.
תעלות הניקוז היו מלאות באשפה.
צללים של חולדות עברו בריצה ומאות פרצופים צעקו אלי בפה גדול:
צוואר חזיר?
קִנִי… תולעים?
באותו רגע צנחתי מעולפת בפתח בניין גדול, אבל העילפון לא גרם לי להפסיק ללכת.
מיד ידעתי שהבניין הוא הבריטיש קאונסיל, והרגשתי הקלה.
נכנסתי.
המזכירה היתה המזכירה הבלונדינית מבית הספר הפוליטכני בברייטון, ואני שאלתי על לוטאן ועל סטיב.
* "סטיב מטלפן אלייך, סטיב מטלפן אלייך." לוטאן נענעה אותי בעדינות.
"חשוך פה.
מה השעה?
כמה זמן ישנתי?" התיישבתי וראיתי שלוטאן מחזיקה תינוק.
"סטיב רוצה לדבר איתך." היא הצביעה על הטלפון כאילו הוא חפץ שלעולם לא היתה מעיזה לגעת בו.
"תודה," אמרתי, ולא הורדתי את המבט מהתינוק.
סטיב רצה להגיד לי שהוא יתעכב יותר מהצפוי:
"יש לנו ישיבת סגל ואני לא יכול לצאת.
המנהל כאן לידי, אסביר לך אחר כך…" "אל תדאג," אמרתי לו.
"נחכה לך לארוחת הערב."
"אם יש אוכל זה בגדר נס.
קשה לי להאמין שיש משהו במקרר.
אנחנו כבר יודעים שלוטאן נולדה מוקפת במשרתים.
אבל אפשר להגיד לשִי לבוא ולבשל משהו.
ללוטאן יש את המספר שלה.
לוטאן שם בסביבה?"
"כן, היא כאן לידי.
יש לה תינוק," אמרתי.
חשבתי שזה יהיה חידוש גם בשבילו.
"אני לא מאמין.
ג'ורג' עוד ער?"
""לא סיפרתם לי כלום…" "כן," ענה סטיב.
"הוא נולד בשנה שעברה בג'קרטה.
אלוהים!
רק שתרדים אותו לפני שאני מגיע.
אחרי יום כזה אני לא רוצה לבלות עם הילד."
ניתקתי.
לוטאן ענדה לג'ורג' שרשרת על הקרסול.
"אם הוא רוצה להיות ער הוא צריך ללבוש את זה," הסבירה לי.
"מה זה?"
היא צלצלה בפעמונים כדי להדגים לי.
"מתנה מסבתא.
זהב.
ככה אני שומעת איפה הוא מסתובב ואני לא צריכה לקום.
ילד רע, ג'ורג', י-לד-רע," חזרה ואמרה לוטאן במבטא האסיאתי המובהק שלה.
ג'ורג' היה לבן מאוד, העיניים שלו היו מלוכסנות והוא כל הזמן הצביע על דברים.
"כשהוא מדבר אני לא מבינה אותו," אמרה לוטאן בגאווה.
יצאנו לגינה.
הסערה מחצה את רוב הפרחים והם הפיצו ריח מתקתק עז, כמעט מבחיל.
תוכים ישבו על עץ מגנוליה.
ג'ורג', שעמד לרגלי העץ, רצה לתפוס אותם.
"ג'ורג' שובב מאוד," אמרה לוטאן.
"הוא תמיד מחפש דברים גבוהים."
"סטיב אומר שכדאי שנדבר עם שִי…" "כבר צלצלתי אליה," אמרה לוטאן בחיוך קטן.
"היא לא מבשלת טוב כל כך אבל היא יכולה להכין לנו משהו."
"גם כאן את לא אוהבת את האוכל?" שאלתי.
"כל המאכלים באותו טעם.
הם לא יודעים לאכול חריף," קבעה באותן מלים ובאותו זלזול שבהם תיארה לפני שנים את האוכל האנגלי.
החשיך.
האור המסנוור הפך לכחול כהה.
בגן עוד אפשר היה לראות את הפרחים הלבנים ואת גזעי העצים, ובמרחק כמה מטרים את דרך העפר שעליה עברו מדי פעם אופניים.
ג'ורג' התיישב מתחת לַמגנוליה, אולי חיכה שירדו התוכים.
גם אנחנו התיישבנו, אבל על מדרגות הכניסה.
גבר צעק משהו מהשער.
לוטאן הבריחה אותו בתנועה של ידה, כאילו גירשה זבוב.
"מה הוא רצה?" שאלתי.
"אני לא יודעת," אמרה.
"הוא בטח רוכל.
הם מוכרים דברים מכוערים."
כעבור זמן מה הופיעה אשה עם פנים חדות, שהלכה יחפה עם שני סלים בידיים ותרנגולת מתה תלויה על הכתף.
ג'ורג' רץ אליה מיד והתחיל לדבר איתה.
"זאת שִי," אמרה לוטאן.
"ג'ורג' מעריץ אותה.
הוא כל כך אוהב את האוכל כאן," הוסיפה, כאילו היתה לו בררה.
שִי לקחה את ג'ורג' על הידיים והלכה לבית.
לא הבנתי איך היא מצליחה ללכת עם כל הכבודה הזאת.
סטיב הגיע מאוחר.
ואולי לא.
קשה לדעת כמה זמן ישבנו על המדרגות, בזמן שהכינו לנו ארוחת ערב והקשבנו לרחש הצרצרים, הציקדות, ומדי פעם איזה קוף שבחש בפחי האשפה של השכנים.
"היה יום נורא," אמר סטיב.
"אנחנו מארגנים קורסים למבחן קיימברידג' באנגלית.
יש לנו מנהל חדש, אבל חסרים לנו מרצים." סטיב השמין מאז הפעם האחרונה שראיתי אותו.
כשנכנסנו הופתעתי לגלות ששִי הספיקה לסדר את החדר, לבשל וככל הנראה גם להשכיב את ג'ורג'.
הארגזים והבגדים התלויים נעלמו.
הנעליים היו מסודרות בזוגות.
במרכז החדר היא סידרה כמה כרים ושולחן נמוך.
ליד כל צלחת הניחה פרח, והיו גם פמוטים עם נרות בצבעים שונים, שכמעט כולם עמדו להיכבות.
אכלנו קארי עוף ברוטב קוקוס.
לוטאן פוררה את חתיכות הבשר וחזרה ואמרה בפה קפוץ:
"אין לזה שום טעם."
סיפרתי את החלום בתור אמת לאמיתה, סטיב רצה לדעת באיזה טון סיפרה לי המזכירה שהם חיים בפנאנג.
"בבנגקוק שונאים אותנו," אמר.
"אנחנו הסניף היחיד באסיה שיכול להאפיל עליהם.
אבל אני לא יודע… המנהל החדש, לואיס…" הוא הביט בלוטאן כאילו חיכה שתאשר משהו ממה שאמר.
לוטאן מצצה פלפלים בלי עכבות וירקה אותם חזרה לצלחת.
"לואיס?" חזרה אחריו.
"הגבר השמן שפגשת בשבוע שעבר בשגרירות, כשהלכנו ליום ההולדת של השגריר.
אמרת לי שהוא מדבר סינית טוב מאוד."
"כן.
הוא גר בבית שהיה צריך להיות שלנו.
הבית על הגבעה.
עם גנן וטבחית קבועה," ענתה לוטאן.
סטיב פנה אלי:
"לוטאן משוכנעת שהבית הזה היה צריך להיות שלנו.
כבר הסברתי לה אלף פעמים שזה הבית של מנהל הבריטיש קאונסיל, אבל היא לא מבינה את זה."
"וחוץ מזה, הוא לא מדבר סינית כל כך טוב," הוסיפה לוטאן, כאילו בתי הפאר של פֵּנאנג נועדו רק לדוברי סינית רהוטה.
"טוב," המשיך סטיב, "מה שרציתי להגיד לך זה שלואיס הוא לא בדיוק המנהל שציפינו לו."
"למה?"
"הוא עבד בבית ספר בקולומביה, וזה היה אסון.
תוך שנתיים הוא הצליח להרוס את המקום לגמרי.
כדי להיות תחרותיים אנחנו צריכים מישהו שיידע לעשות עסקים עם הסינים מקַנטון, הם הכי ממולחים."
לוטאן קמטה את האף בזלזול בכל פעם ששמעה שמדברים על סינים מקנטון.
* הנרות כבו ונשאר לנו רק האור שנכנס מבחוץ.
סטיב ואני המשכנו לדבר על אנגליה, נזכרנו בזמנים ההם בפוליטכני ובמחיר של כל הבירות שהוא התגעגע אליהן.
אני לא יודעת באיזה שלב נעלמה לוטאן, אבל כשסטיב ואני נפרדנו כדי ללכת לחדרים שלנו היא כבר לא ישבה על הכרים.
* למחרת יצאתי מוקדם עם סטיב.
בשמיים הסתמנה סערה נוספת.
בדרך לבריטיש קאונסיל סטיב הראה לי את בית הקברות האנגלי, שרוב המתים בו מתו ממלריה או מאיזו קדחת טרופית אחרת, ושורשי הצמחים פוררו שם את הצלבים והמצבות עד שלא נשארו עליהם שמות וגם לא תאריכים.
לוטאן נשארה מול הטלוויזיה.
היא ישבה באותה תנוחה כמו ביום הקודם, עם כפות הרגליים הזעירות בין הידיים.
אמרתי לה שלום אבל היא לא ענתה לי.
כשהכנתי קפה במטבח היה נדמה לי שהיא ישבה שם תמיד, על הכורסה מול הטלוויזיה, ושכל היתר, כולל הזיכרונות שלי מברייטון, היה תעתוע או חלק מהחלום.
אבל זאת פשוט היתה התנהגות של אשה שיודעת לשבת בשקט, ומבלבלת את כולנו.
* סטיב הוריד אותי במרכז פנאנג.
קבענו להיפגש שוב בערב ולצאת לאכול שלושתנו יחד.
ליד הגשר היתה מסעדה שלוטאן ממש אהבה.
"ג'ורג' יכול להישאר עם שִי," צעק סטיב כשהתרחק, כאילו הילד הפריע לנו בערב הקודם.
צעדתי לאורך הטיילת וראיתי מבנים מהתקופה הקולוניאלית, שנראו הזויים מרוב הזנחה.
חציתי פארק שעשועים והגעתי לרובע הסיני הבלתי נמנע.
העליזות המלזית התחלפה כאן באווירה קודרת.
גברים רבים נראו כאילו הם עומדים לעשות מעשה קיצוני, או לכל הפחות מה שאנחנו, המערביים, מחשיבים כקיצוני.
הייתי רעבה.
החלטתי לאכול משהו שיהיה קל להבין מהו, או לחילופין משהו שאי אפשר לזהות בכלל.
בחרתי באפשרות השנייה, כי הראשונה היתה מגבילה אותי לתפריט על בסיס בננות.
אשה עם פנים רחבות עמדה בחנות אופניים צפופה וטיגנה מין משולשים במחבת ענקית.
"את מוכרת אותם?" שאלתי אותה.
"לא."
"אני יכולה לקנות אחד?"
"כמובן."
"רצונך בסיפור אהבותי המטורפות?" (אופנבאך, "סיפורי הופמן")
מחיאות הכפיים הסוערות בקושי נגעו בה, קריאות "הבראבו!" החוזרות ונשנות של הקהל העומד מול הבמה – פרצופים שלא יכלה לזהות תחת חום הזרקורים – הגיעו לאוזניה כמלמולים עמוסים, זמזומים שעוררו בה מיאוס יותר מאשר הכרת תודה.
אותם קולות, אותם הדים שבזמנים אחרים, כשהיתה צעירה יותר, גרמו לדמה להתפרץ בחזה ובלחייה, הרעידו אותה, הסבו לה הנאה כמעט כמו היצירה המבוצעת, לא עוררו בה כעת שום דבר;
אדרבה, הם הפריעו לה, קטעו את הדממה הנפלאה, המחווה היחידה, התמורה היחידה שראוי לתת, בתום הקונצרט, בעד המוזיקה.
היא לא היתה מודעת למפח הנפש עד שהבחינה בעצמות לחייה היבשות, בגופה הרפוי, בזעם שגאה בה כשחייכה וקדה קידה.
היא שנאה את הפרחים שילדה בלתי נראית הניחה ליד הנבל שלה והשנאה הזאת הכאיבה לה מיד.
מה קרה לה?
האם התרגלה להצלחה?
המחשבה שאיבדה את היכולת להתרגש הפחידה אותה.
מה יעלה בגורלה, אמנית אחרי הכול, אם אפילו התלהבות מעריציה אינה מטלטלת אותה?
הדמעות זלגו על פניה שטופי הזיעה, אבל הפעם לא היו אלה דמעות של שמחה מאופקת, אלא של צער ובושה.
כשהבחינו ביפחותיה, החלו האנשים להריע ביתר שאת והעציבו אותה עוד יותר.
היא נאלצה לסבול בסבלנות ארבע קריאות חזרה לבמה, שלוש הראשונות עם המנצח והאחרונה לבד, נטושה לגורלה נוכח ההערצה הכפולה של התזמורת ושל הקהל.
הצעקות לא חדלו:
קריאות "עוד, עוד, עוד" ליוו את מחיאות הכפיים הקצובות.
היא התנגדה וקדה לקהל פעם אחר פעם בהכרת תודה, מתחננת לרחמים.
זה לא שסלדה מלנגן שוב, אלא פשוט לא היתה מסוגלת;
בדרך כלל נתנה שניים, שלושה ואף ארבעה הדרנים, אבל באותו רגע חשה חסרת אונים אל מול המוזיקה.
היא חצתה את קדמת הבמה לעבר יציאת האמנים והפצירה במנצח שיוציא את התזמורת.
שריקה רחוקה נתנה את אות הסיום לקונצרט בזמן שהיא הסתגרה בתאה, מול המראה.
היא היתה משוכנעת:
מעולם לא ביצעה את רָיינֶקֵה טוב יותר, ידיה היו כשתי ציפורים שהתנו אהבים באמצעות מיתרי הכלי, חגות במחול אווירי, מתחככות זו בזו קלות, כל אחת בקצה אחר של הכלוב שהפריד ביניהן, שבויות זו בקסמה של זו.
מה קרה, אם כך?
כשהקשיבה לעצמה הרגישה שכל הידע והתשוקה שצברה במהלך הקריירה מוצאים ביטוי בהיר כאש בכל תנועה ותנועה.
תחילה "אַלֵגְרוֹ מוֹדֶרָטוֹ" שהכיל את צחוקו של המאהב, אבל גם את ספקותיו ואת נדודי השינה שלו, ואחר כך "אַדָג'יוֹ" מלא שבירות, תסכולים ושכחה.
ואז, ה"סְקֵרְצוֹ"… מעולם לא עלה על דעתה "סקרצו" שכזה, כמו בדיחה סרת טעם, גדושה פרצי צחוק אפלים, חוסר אונים וטירוף.
יצירה במלוא מובן המילה:
לא יתכן שכל זה לא עניין אותה עוד.
לא, אי שביעות רצונה, עיקש וכפייתי, אותת לה שדבר-מה לא היה כשורה.
זה היה ההסבר המשכנע היחיד:
מורת רוחה כשלעצמה הוכיחה ששגתה.
מעולם לא הרגישה גרוע יותר, יושבת מול המראה שנורות בצדיה, מביטה בנהרות השחורים הזולגים מעיניה.
זה היה נורא.
מאז שהיתה קטנה רצתה יותר מכל דבר אחר להיות מוזיקאית – צ'לנית או זמרת, כנרת או חלילנית, לא משנה – ולהיות המבצעת ה כ י טובה בכלי שלה.
האמת היא שלא זכרה את צלילי הנבל שהרדימו אותה, לדברי הוריה, בינקותה, אבל מרגע מפגשה המחודש עם תוויו, בגיל עשר, נותרה שבויה בצליליוּתוֹ לעד.
להתראות חברים, מסיבות, צעצועים וחיבוקים;
להתראות גם אהבות נעורים הפכפכות:
מאותו רגע והלאה הוקדש כל זמנה ללימודיה בקונסרבטוריון.
היא בילתה יותר שעות בחדר החזרות – כשהיא מסלקת את מתחרותיה המעטות – מאשר בחדרה או בכיתת בית הספר.
במשך תשע שנים, מגיל אחת עשרה עד גיל עשרים, קיימה את אותה שגרה:
קמה השכם בבוקר, הלכה בלית ברירה לחטיבת הביניים או לתיכון ומשם הישר לבית הספר למוזיקה.
אחר כך, בין שמיניות ושלמים, אכלה משהו קטן, בלי לסור מהנבל, ולא חזרה הביתה לפני עשר בלילה.
גם כשישנה, היה זה רק כדי לחלום על עתידה בתור סולנית.
כנגד הלגלוגים או העצות של חבריה לכיתה, שהפצירו בה לנהל חיים רגילים יותר, מנתה את מעלותיה של ההקרבה למען תהילה והערכה בעתיד:
עיקשותה, כשרונה ובדידותה ירוויחו לה את האושר הגדול מכול;
ביום שתזכה להצלחה כבר לא ירחמו עליה אלא יקנאו בה.
ואולם כעת הבינה שהיום הזה כבר הגיע ושום אושר מופלא לא תקף אותה.
היא זכתה אמנם להערצה בכל רחבי הגלובוס, הופיעה באינספור ערים עם התזמורות היוקרתיות ביותר באירופה ובאמריקה – במיוחד נחקקו בזכרונה כמה ערבים בלתי נשכחים, במינכן עם צֶ'ליבִּידָאקה, באמסטרדם עם הַייטינְק ובלונדון עם מארינֶר – ובתור סולנית, הקונצרטים שלה קיבלו ביקורות נפלאות, אבל כל זה כבר לא הספיק לה, היא חזרה לנקודת הפתיחה ועכשיו היה עליה להתחיל מהתחלה.
רק אז הבינה מה קורה:
כשמגיעים לרמה מסוימת של טכניקה ופרשנות אין ברירה אלא להתחיל מחדש, להחזיר את הברק ואת הטריות, להימנע מהסחות דעת ומטעויות ולהתמסר למוזיקה לחלוטין.
היה עליה לנטוש כל מה שנותר לה מן העולם הזה:
החברות המעטות, המשפחה ואפילו התהילה שכה השתוקקה לה.
רק כך תוכל להגיע לשלמות.
סוף כל סוף הבינה שטעתה, שברגע מסוים בקריירה הניחה לעצמה להיסחף בזרם החיצוני והזניחה את שאיפתה האמיתית.
בגיל עשרים ושתיים התאהבה – איש לא יכול להישאר לבד לעד, חשבה – בגיל עשרים ושלוש התחתנה, וכעבור שנתיים שוב היתה עצמאית.
שנים שבוזבזו על ייסורים, פיוסים וגָלוּיוֹת.
איך יכלה להבהיר לו שהדבר הכי חשוב בשבילה הוא המוזיקה ואם הוא אוהב אותה עליו לקבל את סדר העדיפויות שלה?
בלתי אפשרי.
לפני שהסתלק ואחרי שקילל אותה וכינה אותה חולה כפייתית, עוד הספיק לשמוע את הצלילים הקודחים של מוצרט שסחטה מהנבל בחדר השני, בוכיה.
כשהלך אפילו לא קמה מהנבל;
היא המשיכה לנגן, נואשת, עד ששמעה את הדלת נסגרת.
הכאב היה עז משציפתה;
בכל פעם שניגנה נזכרה בליטופיו ואצבעותיה חיפשו במיתרים את מגע עורו.
אף על פי שמעולם לא הודתה בכך, היה לה קשה מאוד לשכוח אותו:
בביצועיה הטובים ביותר לא הפסיקה לבכות עליו והוא נכח גם בין הצלילים וההפוגות.
כמה רוחות רפאים ישובו לרדוף אותה עכשיו כשהחליטה לוותר על הכול, לרבות עברה, כדי להשיג את מטרתה ולהצדיק את חייה?
לעת עתה לא תנגן עוד בפומבי עד שתהיה, לא בין הנבלאיות הטובות בהיסטוריה, אלא הטובה מכולן, עד שתהפוך את בשרה למוזיקה באמצעות הנבל.
השעון בתאה הורה על שלוש לפנות בוקר.
היא החליפה בגדים והניחה לשיערה הארוך לגלוש על כתפיה.
היא יצאה לרחוב.
ירח צהוב השתקף באגמי עיניה.
את יום המחרת הקדישה להכנות.
היא קמה מאוחר מהרגיל – אולי ניחשה שיותר לא תישן שעות ארוכות – התרחצה ושמה פעמיה לסטודיו הקטן שלה.
בין הספרים, הפרטיטורות, הדיסקים והתוכניות עמד הכלי הדומם מכוסה באריג ירוק.
במשך זמן מה התבוננה בו בלי להסיר את הכיסוי, כאילו ביקשה לדמיין תחילה את קווי המתאר שלו.
קרני שמש קטועות שחדרו מבעד לתריס צנוע שטפו את החדר.
גרגרי אבק ריחפו באוויר החם של שעת הצהריים.
מקץ שניות אחדות של ציפייה רצה לטלפון, התקשרה לסוכן שלה וללא נימוקים ביטלה את כל המחויבויות שלה, לרבות הקלטה של קונצרט של הֶנדל עם הָרְנוֹנקוּר והקוֹנְסֵנטוּס מוּסיקוּס של וינה.
אחר כך החלה לרוקן את הסטודיו עד שנותר ערום כמעט לגמרי.
הנבל נותר לבדו עטוף בקרני השמש.
היא ניגשה אליו ובזהירות רבה החליקה את הכיסוי עד הבסיס.
עמוד הזהב הרקוע עיטורים עדינים של פרחים וסרטים נראה כמו תורן נעוץ בקרקע, כאילו שרידי אונייה מפוארת נתקעו בחדר העלוב.
היא הקיפה אותו מספר פעמים, בוחנת כל פרט ופרט, תחילה המיתרים, אחר כך העץ והדוושות, בניסיון לחקוק אותו בזכרונה בטרם תיגע בו.
היא רצתה להחניף לו ולפתות אותו.
היא ניקתה והבריקה את הקצוות בצייתנות, בדקה שהמנגנון עובד כמו שצריך וחזרה וכיוונה את המיתרים עד שהיתה מרוצה.
מבלי משים ירד הלילה על שניהם.
סוף כל סוף היא נחה מעט.
לפני ששכבה לישון ניתקה את פעמון הכניסה ואת הטלפון:
היה עליה להימנע מהפרעות חיצוניות.
כך החלו בעבורה הבדידות, הלמידה, הדרך.
בשבע בבוקר התיישבה מול הכלי בארשת ממוקדת, שלווה, וגופה מוכן להתמסר לחבלי האומנות.
ראשית, חקרה את אפשרויותיו הצליליות של הנבל, את אינספור הצירופים, התכסיסים והתעלומות.
ככל שהתקדמה, גילתה אוקיינוסים חדשים;
התעלות שמצאה הובילו אותה לתהומות חדשים, חללים ריקים עצומים שנפערו תחתיה.
היא הזיעה וסבלה במחשבה על העתיד.
דמעות של זעם החליקו על שפתיה בעוד גפיה מתמודדים עם האנדרלמוסיה המוזיקלית.
באיזו מידה אפשר באמת להכיר כלי?
היא התחבטה בשאלה רק כדי לענות עליה בעצמה:
באותה מידה שאפשר להכיר אדם אחר.
הצלחותיה הפעוטות הסבו לה עונג עצום, אבל הוא היה כאין וכאפס לעומת מפח הנפש שגרמו לה כשלונותיה הממושכים.
אף על פי כן היתה נחושה לנצח.
היא המשיכה לפרוט עד שנפלה תשושה על הנבל וידיה שזורות במיתרים, כאילו אחזה בהם כדי לא להישאב אל הטרוף.
מכיוון שלא רצתה ששום דבר יפריע לה, כשהתעוררה עצרה את כל השעונים וכיסתה את החלונות בווילונות כבדים, כך שלא תוכל לדעת מה השעה:
היה עליה לבלות את כל זמנה בנחמה הקודרת של אור חשמלי.
היא רצתה בכל מאודה שגם גופה יעצור את מנגנון צרכיו.
היא ישנה לסירוגין ואכלה את הדבר הראשון שמצאה במטבח, שהלך והתרוקן.
עד מהרה איבדה את תחושת הזמן;
לא היה לה מושג כמה שבועות כבר נמצאה בחדר הזה, מלטפת את אהובה, נענית לגחמותיו, משתפת אותו בפולחן האירוטי שלה.
בלי לחשוב פעמיים, התפשטה כליל:
אפילו הבגדים היוו מכשול לאיחוד שלה עם האמנות.
היא התיישבה, אקסטטית, והביטה בנבל, בבטחון שעד מהרה יגשים את משאלותיה.
עורה התערבב בגווני העץ הכהים, רק פיה ועיניה בלטו בצבעם על פני הרקע החום, האדום והוורוד.
היא פישקה רגליים והציבה את הנבל בין ברכיה.
כפות הרגליים היחפות דרכו על הדוושות הקרות והאצבעות החבולות חזרו וליטפו את המיתרים.
מוצרט, הנדל, רודריגו, בּוּאָלְדייה, באך, דֶבּיסי, גוֹסֵק נשמעו בזה אחר זה ואחר כך השתלבו והתערבלו במסה צלילית כבירה.
דומה היה שהיצירה גדלה עד אינסוף, בולעת הכול, כוללת בתוכה את כל המוזיקה שנכתבה עד כה, כמו חור שחור שהיה בו הכול, החל בצלילים הראוותנים ביותר, במלודיות הפשוטות ביותר, וכלה בהרמוניות המחוספסות והמוזרות ביותר.
הנבל והגוף העירום, שהתמזגו כעת לעצם אחד, לנפש אחת, הכילו את המוזיקה.
עד מהרה הצטרף גם הקול האנושי להילולה הדיוניסית:
צרחות של כאב ושל שמחה, של עייפות ושל רפיון, של אושר ושל ייסורים יצרו קונטרפונקט עם הכרומטיות העשירה של הנבל.
תוך כדי המערבולת, נוזל סמיך, לוהט כלבה, החל לזלוג על המיתרים ואף טיפטף על הדוושות והכתים את עורה הלח והמתוח של האישה.
גם הכאב לא עצר בעדה:
אדרבה, ביתר נחישות – ובו בזמן, באורח בל יאמן, ביתר עדינות – המשיכה לאגור צלילים.
הנבל כבר לא הניח לה לעצור, היה עליה לנגן, לנגן, לנגן עד אבדן הכרה, עד שלמות.
הפצעים ברגליים ובידיים העמיקו, אבל לא היה לה אכפת, שום דבר לא היה חשוב פרט למוזיקה.
פתאום, כשתש כוחה, כשהפחד היה גדול מלהכיל, ידעה שהיא עומדת להצליח, ששם, עוד קצת הלאה, נמצאת המטרה שתמיד רצתה להשיג.
היא ניצחה.
אז השתררה דממה, דממה קרה ומוחלטת.
התמורה היחידה שראוי לתת בעד המוזיקה.
התקרית עם אשתי התרחשה במהלך סיור בג'ונגל.
החלה שקיעה ירוקה, עזה, כזו שמתארים כדי לעשות רושם על האורחים.
("איזו שמש כיסתה אותנו בערב ההוא, נכון?
נהנינו בטרוף").
מכל מקום, הסירה שלנו גלשה לה בשקט במעלה הנהר.
אני הצצתי בשעון הכיס שלי מידי דקה.
הרגל כזה.
"ילדים, אתם רואים את הנמלים האלה שאוכלות שם את אחד הילידים, בגדה ממול?"
"כן, אבא, רואים," ענו לי הזאטוטים.
לאן היו פנינו מועדות, האמת היא שאני לא יודע, אבל הבטחתי לעצמי ערב מאושר בחברת לורטה ושני בניי השמנים.
ארבעתנו יחד, מקשיבים לצריחות המנדרילים שבוקעות מהסבך, מרשים לעצמנו, אולי, לחוש קצת פחד (קשר קטן בבטן שניתן להתמודד אתו), כשהלילה יורד ועדיין לא הקמנו אוהל.
אחר כך, בתזמון מושלם, כמו שאני אוהב, בוודאי נצליח להבחין בזוג אישונים ערמומיים, יוקדים, אורבים לנו באפלה מאחורי שורת עצים.
נוכל להדליק מדורה.
לבלות כמו שמבלה משפחה.
"חיות הפרא מוצאות חן בעינך, מלאך שלי?
את נהנית?" שאלתי את אשתי בתמימות, בזמן שליטפתי בתאוותנות את ברכהּ בתנועה מעגלית.
אבל לורטה לא ענתה.
היא ישבה בקצה הסירה והתבוננה בנהר בפליאה, בתשוקה.
הראש שלה היה במקום אחר, רחוק משם.
לי זה נראה בסדר גמור, כי גם לאישה צריך להניח מדי פעם.
מיד שכחתי מהעניין ומאוחר יותר אמרתי:
"תראו.
שבט של עורפי ראשים מנופף לנו לשלום מרחוק.
תהיו מנומסים, ילדים.
שלבו ידיים, אני סופר עד שלוש."
וזהו, פחות או יותר.
שום דבר חריג.
אם כי אני זוכר שבזמן שהסירה התקדמה לאורך הנהר, בצמוד לגדה, שמענו מדי פעם המוני עצים מיטלטלים, כאילו משהו עצום אורב לנו באחד השבילים הפנימיים והג'ונגל לא יוכל לעצור בעדו זמן רב.
הילדים שלי התלוננו לא מעט על חליפות הטוקסידו שאילצתי אותם ללבוש.
אבל אני מוכרח לומר שהמראה המעודן הזה, זקופים כמו שגרירים, מזיעים בשפע ומסלקים את היתושים שניסו לעקוץ אותם בעורף, הקנה להם את הכבוד העצמי האופייני למי שנוכח בעולם עם שתי רגליים על הקרקע, שותה דריי מרטיני ומשאיר את הזית שלו נקי ומבריק.
אני יודע כעת שנהגתי נכון.
אני זוכר שקצת לפני שלורטה קמה להכריז בפנינו את ההכרזה שלה, הבן השמן יותר שאל אותי אם הם יכולים לקפוץ למים ולהתקרב לתנינים.
לשני הבנים שלי, אף על פי שהם שמנים מאוד, יש רעיונות מסוכנים.
"אבא, אתה מרשה לנו לקפוץ למים ולקבל נשיקה מאחד הקרוקודילים המגניבים האלה שם?
הוא אמר, ועשה פרצוף של זוחל מסכן.
"לא.
אני לא מרשה."
"בבקשה, אבא.
בבקשה!" הם צעקו בקול אחד.
"אמרתי לא.
הביטו בג'ונגל, כמה שהוא מפואר."
אז ראיתי, להרף עין, את תנועתה האלגנטית של לורטה.
ראיתי איך היא מתרוממת ביציבות על הסירה ומושכת בכוח בשערות ראשה האדמוני, מסדרת היטב את מחשוף שמלתה הלבנה ומטיחה בנו מבט של טירוף וניכור.
"אני לא סובלת אתכם," היא הכריזה.
"מה אמרת, מלאך שלי?" עניתי.
"שאני לא סובלת אתכם.
אני לא יכולה יותר.
אני רוצה חיים."
ואז לורטה צללה למים בתנועה נקייה והחלה לשחות במורד הנהר.
זה נכון שהבהלה עלולה להכריע אדם במצב כזה.
בקלות עלול להתחשק לך, למשל, לדפוק את הראש בקיר עד שהגולגולת תתפצח.
אבל לא במקרה שלי.
האמת היא שבאותו רגע חשבתי רק על כל הדברים שלא ידעתי לגביה, הסודות שלה.
האמת היא פשוטה:
תמיד חשבתי שהיא לא יודעת לשחות.
בבילויים אחרים, בים או בבריכת הרפאים של שכנינו בבולטימור, לורטה מעולם לא הפגינה חשק להתרחץ.
היא רק אכלה זיתים שחורים והכינה גזירי נייר בצורת מכונות כביסה לשם שעשוע, אבל לרגע לא שקלה להיכנס למים.
כלא מאמין, התבוננתי בה חותכת את הנהר במהירות שיא, ממש כמו שחיינית אלופה, מגיחה מדי פעם מעל פני המים, ונעלמת אל מעבר לטווח ראייתנו בחירות מתריסה.
"את תחטפי צינון, מלאך שלי," צעקתי למרבה הגיחוך, באמונה שהיא תחזור.
בערב הסיור קרה רק עוד דבר אחד או שניים שראויים לציון.
אני מודה, הרגשתי מבולבל ומדוכא.
שעון הכיס נעצר בלי סיבה (דבר נורא כשלעצמו), והעצים המשיכו להיטלטל באופן מוזר בעקבותינו.
בהדרגה מצאנו את שאריות בגדיה של לורטה נטושים לאורך הזרם.
חתיכות מהשמלה הלבנה שמיהרנו לערום בחרטום.
מסרים אחרונים למשפחתה.
דמיינתי איך בכל רגע אנחנו נתקלים בשלולית דם על פני הנהר, סימן לכך שלורטה נטרפה או בעצמה נשכה חיה כלשהי בצוואר.
אני חושב שככה לפחות היינו יכולים, שני הבנים שלי ואני, להכניס את הידיים למים, לגעת בדם המתוק של לורטה ולהריח אותו בפעם האחרונה.
זה יכול היה להיות נחמד.
זה יכול היה להיות צעד ראשון לקראת השלמה.
בכל אופן, שום דבר מזה לא קרה, וכעבור שעה קלה התנגשתי בסלע המציאות.
קבוצה נוספת של עצים צהובים היטלטלה בפראות, כבר זמן מה.
נשימתי נעתקה כשקוף בגובה חמישה-עשר מטרים עקר סלע, מוטט ברגלו כמה גזעים רקובים והתרחק לעבר האופק, אוחז ברכות במה שנראה, אני כמעט בטוח, כמו אשתי העירומה.
לורטה נתנה לו הוראות והצביעה אל מקום כלשהו מעבר לטווח ראייתי.
בקיצור, הקוף העצום, אפילו אם לא הסכים איתה במאה אחוז, נראה מרוצה.
"קוף, קוף!" צעקו שני הבנים שלי בלי להבין שום דבר.
"חייבים לקרוא לאמא שתראה אותו.
קוף!"
נאלצתי להשתיק אותם.
ניגשתי אליהם, הבטתי להם ישר בעיניים (באותה הרצינות שבה מישהו הביט בי פעם) וסידרתי להם את עניבות הפרפר.
אחר כך סידרתי את שלי.
הרגשתי שמחובתי לדבר אליהם בקול ברור.
"כבוד עצמי, ילדים שלי.
כבוד עצמי לפני הכול." יכולתי להבחין כיצד אופף אותי חוסר אונים לא מוכר בזמן שאני אומר את המילים האלה.
"כשאתן סימן, שלושתנו נרים את היד אל האופק ונדמיין, חזק חזק, שאנחנו מחזיקים כוס של דריי מרטיני והשמש והג'ונגל משתקפים בזכוכית.
זה כל מה שנשאר לנו."
כעבור שעה, העלינו את הסירה לגדה;
בפעם הראשונה היינו לבדנו בג'ונגל ובעולם כולו.
תהיתי מתי אוכל להסביר את המצב לשני ילדי.
ותהיתי גם אם לורטה מסתתרת באיזו מערה בת אלפי שנים, בחשכה, יושבת ברגליים פשוקות בכף-ידו של הקוף ומנסחת את החוקים לחייהם המשותפים.
מתישהו הגיע הרגע להדליק מדורה, אבל אמרתי לקטנים שלי שינהגו כרצונם.
"קדימה, לכו לצוד משהו גדול.
ככה תשתעשעו קצת ותניחו לאבא שלכם."
"יש!" הם צעקו, "ומותר לנו להוציא לו את הקרביים?"
"מותר," עניתי, "אבל אל תעשו יותר מדי רעש."
הם התירו את עניבות הפרפר בהקלה, אש ניצתה בעיניהם (לרגע הם הזכירו לי את השפלות שבחיות) ובלי עיכובים נוספים, הם גררו את עצמם אל מעבה הג'ונגל.
כשהיו כבר רחוקים, הדלקתי מדורה מערימה של ענפים יבשים ששמרנו בסירה.
בתוך דקות אחדות כבר בערו לפני להבות כחושות וירוקות ומצאתי את עצמי מתבונן באש בעצב שעד כה לא הכרתי.
אפילו שקלתי לזנק לתוך הלהבות ולהתפוגג.
עדיין התפעלתי מהן כששמעתי פתאום את הסבך רוחש.
"ילדים," מלמלתי.
"די לשחק עם חיות טרף.
בואו הנה."
השאגה נשמעה מרחוק;
רכה, צלולה, עוברת כמו מגיפה בין הענפים והשבילים ואבני הצוקים הכחלחלות.
שאגה כה עצומה ומוכרת בעת ובעונה אחת, עד שנבהלתי, תפסתי מקל מחודד ונעמדתי על המשמר.
בקושי עמדתי על הרגליים.
עד מהרה הבנתי שלא מדובר בקוף.
ממש לא.
זו היתה לורטה, ששאגה אל תוך הלילה הכחול ממקום לא ידוע.
והשאגה המבעיתה הלכה והתגברה.
כעבור כמה שעות, לפני שהבנים שלי חזרו אלי והלכנו לישון מחובקים, החלטתי מתוך טיפשות לחתום על אחד העצים.
רועד, חרטתי עם הסכין שלי את שמי ואת שמה של אשתי.
אחר כך כלאתי אותם בתוך לב, צמודים זה לזה, ומתחת, בכיפוף ראש, פשוט כדי שאיש לא יוכל לראות את הדמעות העולות בעיני, כתבתי את התאריך שהיה כבר ויהיה לעד כמו כל תאריך אחר.
*פרננדו בוטרו, "משפחה" 1983 1.
קלאודיו מסדר את האוהל המגולגל ואת שקי השינה בתא המטען של הטנדר שלי.
היום יפהפה:
שמש ורוח ים קלה שמבשרת נסיעה נעימה.
אַמפָּרוֹ, החברה שלי, נכנסת לטנדר ומדליקה את הרדיו.
אתה מביא את הקסטות?
היא שואלת את קלאודיו, אבל הוא לא שומע אותה, הוא מרוכז מאוד בסידור התרמילים מאחורה.
זה יום ראשון, השבוע השני של החופשה שלנו מחוץ לסנטיאגו, וכיכר העיירה כמעט ריקה מאנשים.
אמפרו מוציאה את קופסת הפח הקטנה שלה עם המריחואנה ומתחילה לגלגל ג'וינט.
אני מניח את ידי על מכסה המנוע ורואה בזווית העין איך היא מניעה את אצבעותיה כמו סנאי.
הכול מוכן, אומר קלאודיו, ומחייך אליי לפני שהוא נכנס לרכב.
2.
הידיעה הופיעה בכל מהדורות החדשות.
מטוס ארגנטינאי שהוביל קנגורואים לגן החיות בבּוּין התרסק ביער בדרום צ'ילה, ליד המקום שאליו אנחנו נוסעים.
מנהל החברה הארגנטינאית ששלחה את בעלי החיים אמר שחמישה קנגורואים מתו ואחד ניצל.
3.
אמפרו שוכבת עם קלאודיו.
גיליתי את זה לפני שבוע פחות או יותר, בתחילת החופשה שלנו.
גיליתי והעדפתי להעמיד פנים שאני לא יודע.
4.
אנחנו נוסעים על הכביש המהיר, שלושתנו צמודים למדי כי לטנדר יש רק קבינה אחת.
קלאודיו ואמפרו הם ג'ינג'ים, רזים וקצת מנומשים.
אמפרו יושבת באמצע, מסטולית, צוחקת מכל שטות;
אנחנו שומעים קסטה של מוזיקה משנות השמונים.
זאת העונה של הברווזים, וקלאודיו הביא את כל ציוד הציד שלו בתוך תיק.
ברווזים זה טעים?
שואלת אמפרו.
אף פעם לא טעמתי, אומר קלאודיו.
אז מה אתה עושה אחרי שאתה רוצח אותם?
זה לא רצח, אומר קלאודיו.
ציד הוא ספורט.
ספורט ברברי, היא אומרת.
ברברי כמו להרוג שור או קרבות תרנגולים.
5.
קלאודיו הוא חבר שלי מאז ומתמיד, חבר שלי מבית הספר.
הוא תמיד היה אדם טוב ממני:
נדיב יותר, חברותי, דואג הרבה יותר לחיים של אחרים.
הזהירות והמתינות של קלאודיו מנעו ממני לעשות מעשים פזיזים אינספור פעמים, בבית הספר ובאוניברסיטה.
הוא גם הרבה יותר חתיך ממני ויש לו ציונים יותר טובים משלי.
הפגם היחיד שלו, אולי, הוא נטייה ברורה לחקות אותי כמעט בכל דבר, החל מתחומי העניין האינטלקטואלים ועד לסגנון הלבוש שלי.
הייתה לי חברה לפני שנים בבית הספר, שהייתה אומרת שקלאודיו הוא כמו שומר הראש שלי:
תמיד מאחוריי, בוחן, שותק ומהורהר.
ההבדל הגדול ביותר בינינו הוא הביישנות שלו – הוא בן עשרים ושתיים והוא תמיד אמר לי שהוא בתול;
ביישנות נוראית עם נשים שמנוגדת ללהיטות הילדותית שלי להשיג סקס.
אולי לכן הופתעתי כל כך לתפוס אותו מזדיין עם אמפרו.
קלאודיו, המתוק והקשוב תמיד, עשה את זה עם החברה שלי באחד הלילות בחדר השירותים של הבקתה.
הם חשבו שאני שיכור ושפשוט קרסתי.
המראה נוראי:
אמפרו יושבת על קלאודיו וקלאודיו יושב על האסלה, ושניהם מנסים לא להרעיש.
ברגע שפתחתי את הדלת הבחנתי בשני הגופים המתנשמים ולא חשבתי אלא לחזור למיטה.
בגדתי באמפרו לא פעם, ולא הזיז לי יותר מדי אם היא בוגדת בי.
הרי בפעם הראשונה שעשיתי את זה עם אמפרו היא עדיין לא נפרדה מהחבר שלה באותו זמן.
הבעיה שלי, כמובן, היא עם קלאודיו;
הבגידה שהייתה טמונה ביציאה שלו מהשירותים, שקט ומזיע, מגשש בחשיכת הבקתה, הולך למיטה שלו כאילו כלום.
6.
נעצור כאן, אומרת אמפרו.
אנחנו יוצאים מהמכונית מול מינימרקט כדי לקנות אלכוהול.
חם.
אנחנו לובשים חולצות קצרות וג'ינס, ואמפרו לובשת שמלה.
מפתח המינימרקט נראה הטנדר של אבא שלי קטן ומלוכלך, כמו גרוטאה שעומדת להתפרק.
אמפרו מומחית בגניבה מסופרמרקטים שמחוץ לעיר ומחנויות מכולת על הכביש המהיר.
כל העניין הוא ללכת בטבעיות, היא אומרת.
האדון בקופה אומר לנו שלום.
אמפרו מתקדמת לאט.
קלאודיו ואני הולכים למשקאות.
כשאנחנו יוצאים מהמינימרקט, יש בתיק הגדול של אמפרו שוקולדים, חטיפי "רמיטס", שתי קופסאות אפרסקים משומרים וחטיף נוגט.
האמת היא שאמפרו תמיד גונבת שטויות.
7.
הרעיון לצאת יחד לחופשה היה שלה.
אולי היא חשבה כבר מההתחלה להזדיין עם החבר שלי.
היא אמנם לא יפהפייה, אבל המשיכה שלה קטלנית, נדמה שבכל תנועה שלה, אפילו הכי קטנה, יש משהו מיני.
פעם אמרתי לה את זה והיא פרצה בצחוק.
אף פעם לא הכרתי אישה בגיל שלה שהיא כל כך מנוסה במיטה.
בעניינים האלה אין לי כבוד, היא אומרת, חצי בצחוק, חצי ברצינות.
אמפרו לומדת סוציולוגיה באוניברסיטה פרטית, המשפחה שלה אמידה וההורים שלה מממנים לה דירה קטנטונת בשדרת אָפּוֺקינדוֺ, ליד האקדמיה הצבאית, כדי שתלמד להיות עצמאית.
היא טוענת שהיא שמאלנית ושהיא שייכת לקבוצה של סטודנטים אנרכיסטים.
פעם ראיתי אותה מכינה פצצה ביתית קטנה.
היינו בחדר שלה, עירומים, הבטנו בחלון וראינו איך נגמר היום.
הזדיינו כל סוף השבוע, ולא יכולתי לחשוב כמו שצריך מרוב עייפות.
האווירה בחדר הייתה טעונה, ואני זוכר שבפעם ההיא, כשהסתכלתי עליה מכינה פצצה בעבודת יד, הפצצה הקטנה ההיא שנועדה להתפוצץ במחאת פועלים או סטודנטים, הייתי מאושר.
8.
תאר לך שנפגוש את הקנגורו, אומרת אמפרו.
אם הוא חי יש אפשרות שנתקל בו באחד היערות האלה, היא אומרת ומורה באפה הקטן לעבר העצים העבותים שעומדים בצפיפות בשולי הכביש.
הוא בטח כבר מת, אומר קלאודיו, זה לא בית הגידול הטבעי שלו.
ומה אתה בכלל יודע על זה?
כלום, עונה קלאודיו, מי יודע, אבל אני מניח שהוא מת.
מת ועוד איך, היא אומרת.
אף אחד לא שורד לבד, אומר קלאודיו.
אבל אתה העברת את כל החיים לבד, אני אומר לו.
ואתה חי וקיים, אומרת אמפרו.
9.
קלאודיו נולד בספרד והגיע לצ'ילה – לשכונה שלי ולבית הספר שלי – כשהיה בערך בן תשע.
אני נזכר בחיבה בפעם הראשונה שראיתי אותו נכנס לכיתה.
השיער ג'ינג'י ודק, בדיוק כמו היום, והוא קצת מגמגם ומתוח.
נעשינו חברים בתוך זמן קצר.
האוטובוס של בית הספר אסף אותנו בכניסה לבניין, ואחרי בית הספר היינו משחקים כל אחר הצהריים בפלייסטיישן או בכדורגל עם השכנים שבגילנו.
גם ההורים שלו וההורים שלי נעשו בסופו של דבר חברים.
היינו יוצאים לחופשות קיץ ביחד, ולטוב ולרע קלאודיו הקשיב לי בכל עניין:
ככה צריך להסתרק, קלאודיו, ככה מדברים עם בנות, הסרטים של רוקי הם הכי טובים, ככה אתה מתחזה לחולה כדי לא ללכת לבית הספר… כשכבר היינו נערים העברתי איתו אחרי צהריים בלי סוף בצפייה בסרטי פורנו ובשיחות על נשים.
לפעמים הפריעה לי העובדה שקלאודיו עושה תמיד מה שאני עושה, אבל אז הבנתי שהוא לא שם לב, שמבחינתו מדובר בסוג של הישרדות בארץ שהוא רק עכשיו הכיר.
בגיל שמונה עשרה, כמעט לפני ארבע שנים, החלטתי ללמוד הנדסה אזרחית באוניברסיטה הקתולית, וקלאודיו נרשם יחד איתי, לאותו חוג ולאותה אוניברסיטה.
10.
הכביש המהיר הוא אפור, אפור הרבה יותר בהיר מכפי שהיה לפני כמה קילומטרים.
אני מחליט לחנות לרגע בשולי מפרץ תנועה.
השעה שתיים וחצי בצהריים ואנחנו רעבים.
11.
כשהיינו בכיתה ט' השעו את קלאודיו מבית הספר לשבוע כי הוא הגן עליי.
שברתי חלון בכנסייה – סתם בשביל הכיף – וקלאודיו, ברגע שנודע לו שהאשם יוענש בחומרה, לא היסס, לקח על עצמו את האשמה ואמר שהוא עשה את זה, שהוא זרק את האבן ולא אני.
12.
בלילה ההוא, אחרי שגיליתי אותם בשירותים של הבקתה, קלאודיו נכנס למיטה שלו ונרדם.
אמפרו, לעומת זאת, התמהמהה קצת, חצי שעה אולי, והסתגרה בשירותים.
המראה של אמפרו עם החבר שלי גרם לי זקפה.
אוננתי לפני שהיא תחזור למיטה, וחשבתי על מה שראיתי לפני רגע.
כשגמרתי חשתי תחושה משונה ומבלבלת.
13.
אמפרו גומרת את הצ'יפס שלה ומתחילה לנשנש מה"רמיטס" של קלאודיו.
אני אוכל בקושי, ופותח את פחית הבירה הרביעית מהבוקר.
כל הצ'יפס והחטיפים האלה בשולי הכביש מתחילים לשעמם אותי.
יורדת לי הסָטלָה, אומרת אמפרו, זה תמיד עושה לי מאנצ'יז.
אנחנו כבר במחוז אראוקניה, אני אומר להם.
אמפרו לא מתייחסת אליי, וקלאודיו מעיר שאנחנו כבר לא רחוקים מהעיר.
רק כמה שעות, הוא אומר וחוזר ל"רמיטס" שלו.
הבירה חמה, אומרת אמפרו.
מה זה משנה, אני אומר, בירה זאת בירה.
14.
מאז אותו לילה לא יכולתי להפסיק לתהות אם זאת הפעם הראשונה שהם בוגדים בי.
15.
חזרנו לטנדר ולכביש, וקלאודיו אומר שהוא מזמן לא ראה כזאת שמש עגולה וכאלה שמים בהירים.
נראה כאילו אנחנו נוסעים צפונה, הוא אומר.
דרומה אבל צפונה, אומרת אמפרו.
16.
לילה אחד, יומיים אחרי התקרית בשירותים, חשבתי לשים לעניין סוף, לגמור עם הנסיעה לדרום ולדפוק לקלאודיו מכות.
חשבתי על זה ברצינות, אפילו עמדתי לקחת את רובה הציד שלו כדי להבהיל אותו.
אבל התחרטתי.
17.
אני לא פלרטטנית, אמרה לי פעם אמפרו בדירה שלה.
18.
אני מאיץ.
כמעט אין מכוניות, ומימין לכביש וגם משמאלו נדמה שענפי העצים דוממים ולא מציאותיים, נאכלים בשמש הלוהטת.
אני שותה בירה ומדי כמה רגעים אני רואה את הרגליים של אמפרו.
יפה לה השמלונת הוורודה.
19.
את כן, אמרתי לה, את מאוד פלרטטנית.
לא, היא אמרה, והניחה את כפות רגליה העירומות על הטלוויזיה.
פלרטטנית היא מישהי שמפלרטטת.
אני לא.
אני לא מתאמצת להיות כזאת.
ככה אני וזהו.
20.
הבירה גורמת לי קצת בחילה.
זה תמיד קורה לי.
הבירה ואני לא מסתדרים כשאני שותה הרבה.
אבל לא משנה.
הכביש שפונה דרומה, אבל נדמה שפונה צפונה, נמצא שם, פרוש, ואני האידיוט שנוהג, האידיוט שלא עושה כלום כשהוא מגלה את החברה שלו עם החבר הכי טוב שלו.
אני שותה עוד לגימה.
21.
האמת היא שכל השבוע הזה עשיתי ביד וחשבתי על הסצנה בשירותים.
22.
אני לא ביקשתי מקלאודיו שייקח על עצמו את האשמה על זריקת האבן על הכנסייה.
הוא עשה את זה בעצמו, דואג כמו תמיד.
שומר הראש שלך הציל אותך מהשעיה, אמרה לי מי שהיתה אז החברה שלי, כשיצאנו מבית הספר.
23.
משהו – גדול מאוד – חוצה לפתע, ואני מתנגש בו חזיתית.
רעש עמום באמצע הדרך.
משהו נופל כתוצאה מהמכה ונהדף כמה מטרים לאחור.
כל הטנדר רועד ואני בולם בבת אחת.
מה לעזאזל זה היה?
קוראת אמפרו, זזה בינינו, מבוהלת.
הזגוגית מנופצת ונדמה שהשמש מכה יותר חזק.
אני מביט במראה האחורית:
גוש רועד, אבל אני לא יודע אם זה בן אדם.
צריך לרדת, אני אומר.
לא, אומרת אמפרו, בואו ניסע.
אני פותח את הדלת וקלאודיו בא בעקבותיי.
הגוש הוא בצבע קפה ונדמה שהוא זז;
אנחנו הולכים לעברו בבהלה.
אמפרו מחליטה לרדת והיא הולכת מאחורינו.
לא חולפות מכוניות בשעה הזאת בצהריים.
רק כשאנחנו במרחק מטר או שניים אני מבחין בצורת הקנגורו הגוסס.
הוא רועד, ושלולית דם מקיפה אותו.
אני מתקרב בזהירות:
זה רק קנגורו, אבל אף פעם לא ראיתי קנגורו ואני מפחד ממנו.
תודה לאל שזה לא בן אדם, נאנחת אמפרו בהקלה.
הראש של הקנגורו עקום, כאילו המפרקת שלו נשברה.
קשה לו לנשום והוא יורק דם.
הוא יצא מהיער, אני אומר, לא ראיתי אותו.
החיה מניעה את הזנב, אותו זנב עצום ומלוכלך וחלק לחלוטין, כמו רוב העור שלו.
בואו נחזיר אותו ליער, אומרת אמפרו.
צריך להרוג אותו, אני אומר לה, הוא גמור לגמרי, אנחנו לא יכולים להשאיר אותו ככה.
אמפרו מביטה לעבר היער.
לך תביא את הרובה שלך, אני אומר לקלאודיו, והוא מציית לי בראש מורכן.
העיניים של הקנגורו נראות כמו עיניים של מטורף:
עיניים פעורות ומלאות בדם.
קלאודיו חוזר.
אני לא יכול לראות חיה סובלת, אני אומר להם.
אני לוקח את הרובה, נסוג שני צעדים לאחור, מכוון לראש של הקנגורו ולוחץ על ההדק.
האנחות של החיה נפסקות, וקבוצת ציפורים שנבהלה מהירייה מפרה את דממת העצים ונפוצה לשמיים.
אידיוט!
אומרת אמפרו, בעצם היא צועקת, אתה אידיוט!
מה נעשה עכשיו?
הפגר של הקנגורו והבירה מפילים עליי לאות.
למה הרגת אותו?
מתעקשת אמפרו, היינו יכולים לקחת אותו לעיר.
הקול שלה מרגיז אותי.
זונה, אני חושב, זונה.
קלאודיו בוחן את הקנגורו בעצב.
הדם הכהה של החיה התחיל לנזול מראשה.
זונה שקרנית.
הרובה בידי והבוגדים מקיפים את גופת החיה.
אולי הגיע הזמן לשים סוף לעניין.
אני מרים את הרובה ומכוון אל קלאודיו, שניצב שני מטרים ממני.
מה אתה עושה עכשיו?!
צועקת אמפרו בבעתה ונסוגה צעד או שניים לאחור.
אני מכוון אל הפנים של קלאודיו, ואף על פי שאני יודע שאני לא הולך לירות בו, אני רוצה לשמור על המתח לרגע.
קלאודיו לא מסיר ממני את המבט.
סליחה, הוא אומר אחרי זמן מה.
אנחנו מבקשים סליחה.
אמפרו תופסת את החצאית שלה בעצבנות ומביטה בי כמי שמביט במטורף.
אני דורך את הרובה, הפעם אני מכוון למטה, ויורה בכף רגלו השמאלית של קלאודיו.
אנחנו קרובים מאוד ואי אפשר לפספס.
חור בנעל הספורט הלבנה וזרם דם דקיק.
קלאודיו מתעוות ונופל לרצפה, ליד הקנגורו, והציפורים מרעידות שוב את העצים.
מטורף!
אמפרו צועקת עליי, אתה מטורף!
אני הולך לעבר הטנדר.
סליחה, אומר קלאודיו ואוחז ברגלו.
אני לוקח את התיק ואת התרמיל של אמפרו וזורק אותם על הכביש.
אני חוזר, תופס את הקנגורו וגורר אותו לחלק האחורי של הטנדר.
העור של החיה מחוספס, ולא חלק כפי ששיערתי.
קשה לי להעלות אותו לטנדר, אבל בסופו של דבר אני מצליח.
אמפרו אוספת את התרמיל ואת התיק שלה מהקרקע.
אחר כך אני חוזר על צעדיי, הפעם אני נושא את קלאודיו.
הדם שלו חיוור הרבה יותר מזה של הקנגורו.
גם אותו אני מעלה לחלק האחורי, ואני משכיב אותו, פצוע, ליד החיה.
סליחה, הוא אומר לי.
תירגע, אני אומר לו ומכסה אותו בשמיכה שהבאנו.
השמש עדיין בוהקת והכביש שנדמה שתמיד פונה צפונה עדיין שם, פרוש לפנינו.
אני נכנס לטנדר, מאיץ, רואה את הדמות המטושטשת של אמפרו במראה האחורית וחושב שעדיין מוקדם, שבקרוב, בקרוב מאוד, החבר שלי ואני נהיה בבית החולים.מטרה לילית | ריקרדו פיגליה
טוני דוּראן היה הרפתקן ומהמר מקצועי, וכשנתקל באחיות בֶּלָדוֹנָה זיהה הזדמנות לקחת את כל הקופה.
המֶנאז'-א-טְרוּאָה הזה זעזע את העיירה ועמד במשך חודשים במוקד תשומת הלב הכללית.
שוב ושוב הופיע עם אחת מהן בחדר האוכל של מלון פְּלאסָה, אבל איש לא יכול לדעת מי מהן איתו כי התאומות היו זהות עד כדי כך שאפילו כתב היד שלהן היה זהה.
טוני לא הופיע כמעט מעולם עם שתיהן יחד, את זה שמר למצבים אינטימיים, ומה שהכי הרשים את כולם הייתה המחשבה שהתאומות שוכבות יחד.
לאו דווקא העובדה שהן חולקות ביניהן את הגבר, אלא שהן חולקות זו את זו.
עד מהרה התחלפו המלמולים בסיפורים ובהשערות, ואיש כבר לא דיבר על שום דבר אחר – בבתים או בקלוּב סוֹסיאל או במזנון של האחים מָדַריאגה הפרטים זרמו כל הזמן, כאילו מדובר בתחזית מזג האוויר.
בעיירה הזאת, כמו בכל העיירות בנפת בואנוס איירס, קרו יותר דברים חדשים ביום אחד מאשר בשבוע שלם בכל עיר גדולה, והפער בין החדשות האזוריות לחדשות הכלל-ארציות היה תהומי כל-כך שהתושבים יכלו להשלות את עצמם שחייהם מעניינים.
דוראן בא להעשיר את המיתולוגיה הזאת ודמותו נסקה לגבהים אגדתיים זמן רב לפני שעת מותו.
אפשר היה לשרטט תרשים המציג את כל תנועותיו של טוני בעיירה, שיטוטיו המנומנמים על המדרכות הגבוהות, טיוליו אל אזור המפעל הנטוש והשדות השוממים.
די מהר הוא תפס את הסדר וההיררכיות במקום.
הבתים ואזורי המגורים התחלקו באופן ברור לשכבות חברתיות, כאילו איזה קרטוגרף סנוב תיכנן את השטח:
התושבים החשובים במעלה הגבעות;
אחר-כך, ברצועה של שמונה בלוקים בערך, מה שנקרא המרכז ההיסטורי ובו הכיכר, בית העירייה, הכנסייה, וגם הרחוב הראשי ובו החנויות והבתים בני שתי הקומות;
ולבסוף, מעבר למסילת הברזל, השכונות התחתיות שם חיה ומתה המחצית הכהה יותר של האוכלוסייה.
הפופולריות של טוני והקנאה שעורר בקרב הגברים עשויות היו להוביל אותו רחוק, אבל הגורל הכניע אותו, אותו גורל שהביא אותו לכאן מלכתחילה.
היה מדהים לראות מוּלאטי הדוּר כל-כך בעיירה הזאת של צאצאי באסקים ושל גאוצ'וס שמוצאם בפיימונטה שבאיטליה, גבר שדיבר במבטא קריבי אך נראה כאילו בא מנפת קוֹרייֶנטֶס או מפרגוואי, זר מסתורי שהלך לאיבוד במקום אבוד בפאמפס.
"הוא תמיד היה מרוצה," אמר מדריאגה והביט במראה בגבר שהסתובב עצבני ליד דלפק המשקאות של המזנון ושוט בידו.
"ואתה, קומיסאריו, תשתה איזה ג'ין קטן?"
"גְראפָּה, אם כבר, אבל אני לא שותה כשאני בתפקיד," השיב קומיסאריו קרוֹצֶ'ה.
קרוצ'ה, גבר גבוה שגילו לא מוגדר ופניו סמוקות, בעל שפם אפור ושיער אפור, לעס סיגר אוואנטי בארשת מהורהרת, צעד כה וכה והצליף ברגלי הכיסאות בשוט שלו, כאילו הוא מבהיל את מחשבותיו שלו, המזדחלות על הרצפה.
"איך יכול להיות שאף אחד לא ראה את דוּראן ביום ההוא," אמר, והנוכחים הביטו בו דוממים ואשמים.
אחר-כך אמר שהוא יודע שכולם יודעים אבל אף אחד לא מדבר, והם מסתובבים להם וממציאים כל מיני שטויות סתם כי בא להם לחפור בזה בלי סוף, לחפש חתול עם חמש רגליים.
"מאיפה בא הביטוי הזה," אמר והרהר בו לרגע, מסוקרן, תועה בין פיתולי מחשבותיו שנדלקו וכבו כמו גחליליות בלילה.
הוא חייך והתחיל להסתובב שוב במזנון.
"בדיוק כמו טוני," אמר, ונזכר שוב בסיפורו.
"ינקי שלא נראה ינקי ובכל זאת היה ינקי."
טוני דוראן נולד בסן חואן דה פורטו ריקו והוריו עברו לטְרֶנְטוֹן כשהיה בן חמש ולכן גדל כצפון-אמריקאי מניו ג'רזי.
מימיו באי זכר רק את סבא שלו, שגידל תרנגולי קרב והיה לוקח אותו לקרבות בימי ראשון, ואת הגברים שכיסו את המכנסיים בניירות עיתון כדי שדמם השותת של התרנגולים לא יכתים את בגדיהם.
כשבא לכאן ונתקל בקרבות המחתרתיים בפּילָה וראה את הפועלים בנעלי בד ואת התרנגולים הננסיים מתרברבים בזירה, התחיל לצחוק ואמר שלא כך נוהגים בארצו.
אבל לבסוף התלהב מגבורתו האובדנית של תרנגול מנומר אחד, שהשתמש בדורבנותיו כמו מתאגרף שמאלי במשקל נוצה שמשתמש בידיו כדי לחמוק במהלומות מהלפיתות – מהיר, קטלני, חסר רחמים, מבקש רק את מותו של היריב, את חורבנו, את סופו – וכשראה אותו דוראן התחיל להמר ולהתלהב מהקרב, כאילו הוא כבר אחד משלנו (וואן אוֹף אָס, אם לומר זאת במילים של טוני).
"אבל הוא לא היה אחד משלנו, הוא היה שונה.
אבל לא בגלל זה הרגו אותו, אלא משום שהיה דומה למה שאנחנו חשבנו שהוא צריך להיות," אמר הקומיסאריו, חידתי כתמיד, וכמו תמיד קצת מרחף.
"הוא היה סימפטי," הוסיף והשקיף על השדה.
"אני אהבתי אותו," אמר הקומיסאריו ונתקע שם ליד החלון, שקוע במחשבותיו, וגבו שעון על הסורגים.
בשעות אחר הצהריים, בבר של מלון פלאסָה, נהג דוראן לספר שברי זיכרונות מילדותו בטרנטון:
תחנת הדלק של המשפחה ליד כביש מספר אחת, אביו שנאלץ לקום עם שחר לתדלק כשצפרה לו איזו מכונית שסטתה מהכביש וקולות צחוק ומוזיקת ג'ז נשמעו מהרדיו.
וטוני היה נצמד לחלון, רדום למחצה, רואה את המכוניות המהירות, היקרות כל-כך, את הבלונדיניות העליזות במושב האחורי עטופות במעילי הפרווה שלהן – התגלות מוארת באמצע הלילה, שבזיכרונו נמהלה בקטעים של סרט שחור-לבן.
המראות היו סודיים ופרטיים ולא היו שייכים לאיש.
הוא לא זכר אפילו אם הזיכרונות האלה בכלל שלו, וגם לקרוצ'ה קרה לפעמים אותו דבר.
"אני מכאן," אמר פתאום הקומיסאריו, כאילו התעורר, "ואני יודע יפה מאוד איך נראים חתולים, ואף פעם לא ראיתי חתול עם חמש רגליים.
אבל אני יכול לתאר לעצמי בדיוק את החיים של הבחור הזה.
הוא נראה כאילו בא ממקום אחר," אמר קרוצ'ה בשלווה, "אבל אין מקום אחר." הוא הביט בעוזר שלו, המפקח הצעיר סלדיאס, שהלך אחריו לכל מקום ואישר תמיד את מסקנותיו.
"אין מקום אחר, כולנו באותו סל."
כיוון שהיה אלגנטי ושאפתן והפליא לרקוד את מחול הפְּלֶנָה בסלונים הדומיניקניים של הארלם ההיספנית במנהטן, דוראן הצטרף כרקדן מוביל ל'פֶּלוּסָה דנסינג', בר-ריקודים בצד המזרחי של רחוב 122.
זה היה באמצע שנות השישים, כשרק מלאו לו עשרים.
הוא התקדם במהירות כי היה מהיר, כי היה משעשע, כי היה תמיד מוכן ומזומן ונאמן.
כעבור זמן קצר התחיל לעבוד בבתי הקזינו של לונג איילנד ואטלנטיק סיטי.
כולם בעיירה זכרו עד כמה הפליאו אותם הסיפורים שסיפר חרש, כממתיק סוד, על חייו בבר של פלאזה הוטל, כשהוא שותה ג'ין-אנד-טוניק ואוכל בוטנים.
איש לא היה בטוח אם הסיפורים נכונים, אבל הפרט הזה לא העלה ולא הוריד, והם הקשיבו לו אסירי תודה על שחשף את ליבו בפני אנשים פרובינציאלים שחיים באותו מקום שבו נולדו ושבו נולדו הוריהם וסביהם, שמכירים את אורח החיים של טיפוסים כמו דוראן רק ממה שראו בסדרה המשטרתית עם טֶלי סָבאלַס ששידרו בטלוויזיה בשבתות בערב.
הוא לא הבין למה הם רוצים לשמוע את סיפור חייו, שזהה, כך נהג לומר, לסיפור של כל אחד אחר.
"בסופו של דבר אין כל-כך הרבה הבדלים," נהג לומר דוראן, "רק האויבים שונים."
אחרי איזה זמן בקזינו הרחיב דוראן את אופקיו בכיבושי נשים.
הוא פיתח חוש שישי, שבזכותו ידע לאמוד את הונן של הגבירות ולהבחין בינן לבין ההרפתקניות שבאו לשם לתפוס איזה בחור עם כסף.
פרטים קטנים משכו את תשומת ליבו:
מידה של זהירות בהימורים, המבט המפוזר במתכוון, רישול מסוים בלבוש ובשפה שמייד התקשרו אצלו לשפע.
כמה שיותר כסף, ככה הן יותר שתקניות – זאת הייתה מסקנתו.
היו לו הסגנון והמיומנות הנחוצים כדי לפתות אותן.
תמיד סתר את דבריהן והקניט אותן, אבל בה בעת נהג בהן באבירות קולוניאלית שלמד מאבותיו הספרדים.
עד שערב אחד באטלנטיק סיטי, בתחילת דצמבר 1971, הכיר את התאומות הארגנטינאיות.
האחיות בֶּלָדוֹנָה היו בנות ונכדות של מייסדי העיירה, מהגרים שצברו את הונם בתום המלחמה נגד האינדיאנים, בעלי אדמות באזור קָרוּאֶה.
סבא שלהן, קולונל בּרוּנוֹ בלדונה, הגיע יחד עם הרכבת וקנה את האדמות שכעת נוהלו על ידי חברה צפון-אמריקאית, ואבא שלהן, המהנדס קָזֶ'טָאנוֹ בלדונה, חי בפרישות בבית המידות של המשפחה וסבל ממחלה משונה שמנעה ממנו לצאת אך לא מנעה ממנו לשלוט בפוליטיקה של העיירה ושל המפלגה.
הוא היה גבר אומלל שרחש אהבה רק לשתי בנותיו ממין נקבה (עדה וסופיה), ונקלע לסכסוך קשה עם שני בניו ממין זכר (לוּסִיוֹ ולוּקָה), שאותם מחק מחייו כאילו לא נולדו מעולם.
ההבדל בין המינים הוא המפתח לכל הטרגדיות, חשב בלדונה הזקן כל פעם שהשתכר.
הנשים והגברים הם מינים שונים, כמו חתולים ונשרים, איזה מין רעיון זה להכריח אותם לחיות יחד?
הבחורים רוצים להרוג אותך ולהרוג זה את זה, והנשים רוצות להיכנס למיטה שלך, ואם אי אפשר, להיכנס יחד בשעת הסייסטה לאיזו מיטה שלא תהיה – כך הזה במעורפל בלדונה הזקן.
הוא התחתן פעמיים.
את התאומות ילדה לו אשתו השנייה, מטילדה איבַּרְגוּרֶן, איזה מיוחסת מוֶנאדוֹ טוּאֶרְטוֹ, משוגעת על כל הראש, ואת הבנים ילדה אירית ג'ינג'ית ירוקת עיניים שלא סבלה את החיים בכפר וברחה קודם כל לרוֹסריוֹ ואחר-כך לדבלין.
למרבה הפלא, הבנים ירשו את האופי המטורף של אמם החורגת ואילו הבנות דמו לאירלנדית, ג'ינג'יות עליזות שהפיצו אור באשר הלכו.
גורלות מצטלבים, קרא לזה קרוצ'ה, הילדים יורשים טרגדיות מצטלבות של ההורים.
וסַלדיאס הרשם תיעד בקפידה את הערות הקומיסאריו, בניסיון ללמוד את ההרגלים והנוהגים במקום שירותו החדש.
סלדיאס הועבר לעיירה רק לאחרונה, לבקשת התביעה שרצתה לפקח על הקומיסאריו המרדן, והוא העריץ את קרוצ'ה כאילו הוא הסמוי החשוב בתולדות ארגנטינה והתייחס בכובד ראש לכל מה שאמר לו הקומיסאריו, שלפעמים, בצחוק, קרא לו פשוט ווטסון.
בכל אופן, הסיפורים על עדה וסופיה מצד אחד ועל לוסיו ולוקה מן הצד האחר היו מנותקים זה מזה שנים, כאילו השתייכו לשבטים שונים, והם התחברו רק כשהתגלתה גופתו של טוני דוראן.
הייתה שם איזו עיסקה מפוקפקת, נראה שבלדונה הזקן היה קשור איכשהו להעברת כספים כלשהם.
הזקן נסע מדי חודש לקֶקֶן לפקח על משלוחי הדגנים שייצא, שתמורתם קיבל מהמדינה תשלום בדולרים, כדי לשמור כביכול על יציבות המחירים.
את הקוד המוסרי שלו הנחיל גם לבנותיו, הוא הניח להן לעשות מה שרצו וגידל אותן כאילו היו בניו הזכרים היחידים.
כבר בילדותן היו האחיות בלדונה מרדניות ונועזות, ונהגו להתחרות ביניהן בלי הרף, בעיקשות ובשמחה, לא כדי להתבדל זו מזו אלא כדי לחדד את הסימטריה ולדעת עד כמה הן זהות באמת.
הן היו יוצאות לציד ויסקאצ'ות על גב סוס בלילות, בחורף, בשדות המכוסים כפור;
היו נכנסות למרבצי הסרטנים על גדת הנהר, רוחצות בעירום באגם הפראי שעל שמו נקראה העיירה וצדות ברווזים ברובה הדו-קני שקנה להן אביהן כשמלאו להן שלוש-עשרה.
הן היו, כמו שאומרים, מפותחות מכפי גילן, ולכן איש לא התפלא כאשר בן יום כמעט חדלו לצוד ולרכוב על סוס ולשחק כדורגל עם הפועלים והפכו לשתי עלמות מהחברה הטובה שהזמינו בגדים זהים בחנות אנגלית בבירה.
בבוא העת יצאו ללמוד אגרונומיה בלָה פְּלָטָה, על-פי משאלתו של אביהן, שרצה למסור להן בקרוב את ניהול אדמותיו.
אמרו שהן תמיד ביחד, שהן עוברות את המבחנים בקלות כי הן מכירות את האדמה טוב יותר מהמורים שלהן, שהן מחליפות ביניהן חברים וכותבות מכתבים לאמא שלהן כדי להמליץ לה על ספרים ולבקש ממנה כסף.
באותם ימים אירעה התאונה שהותירה את האב משותק למחצה, והן עזבו את הלימודים וחזרו לגור בעיירה.
הסיפורים על מה שקרה לזקן היו מגוונים:
שהסוס העיף אותו כשנחיל ארבה שבא מצפון הפתיע אותו, והוא נשאר מוטל כל הלילה בלב השדה, כשרגליהם דמויות המסורים של החרקים על פניו וידיו;
שהוא חטף התקף כשהזדיין עם איזו פרגוואית בבית-הזונות בביסְקָה, ושהבחורה הצילה את חייו כי כמעט בלי לשים לב המשיכה להנשים אותו מפה אל פה;
או לחלופין, כך סיפרו, שערב אחד גילה שמישהו קרוב אליו מאוד – הוא לא רצה לחשוב שזה אחד מבניו הזכרים - מרעיל אותו במינון נמוך של נוזל להשמדת קרציות מעורבב בוויסקי שנהג לשתות עם רדת הערב במרפסת ביתו השופעת פרחים.
עד ששמו לב לרעל הוא כנראה כבר עשה חלק מהעבודה, וכעבור זמן קצר בלדונה לא היה מסוגל עוד ללכת.
דבר אחד ברור:
תוך זמן קצר הפסיקו לראות אותם בעיירה (את האחיות ואת האב), אותו כי הוא נכנס לבית ובקושי יצא ממנו, ואותן כי לאחר ששמרו עליו כמה חודשים השתעממו מההסתגרות בבית והחליטו לצאת למסע בחוץ לארץ.
בניגוד לכל חברותיהן, הן לא נסעו לאירופה אלא לצפון-אמריקה.
זמן-מה שהו בקליפורניה ואחר-כך חצו את היבשת ברכבת במסע שארך כמה שבועות עם עצירות ממושכות בערים שבדרך, עד שבתחילת החורף הצפוני הגיעו למזרח.
את המסע הקדישו בעיקר למשחק בבתי הקזינו של המלונות הגדולים ולחיי הוללות, משחקות אותה יורשות דרום-אמריקאיות שמחפשות הרפתקאות בארץ הנובורישים תאבי הגדוּלה של העולם.
אלה היו הידיעות שהגיעו לעיירה בעניין האחיות בלדונה.
החדשות הגיעו ברכבת הדואר של הלילה, שהשאירה את המכתבים בשקי יוטה גדולים שהושלכו על רציף התחנה, וסוֹסָה, הממונה על הדואר, הוא זה ששיחזר את מסלולן של הבחורות לפי החותמות על המעטפות שהופנו לאביהן.
לכך נוספו הדיווחים המפורטים של הסוכנים הנוסעים והסוחרים שהצטרפו ליושבי הבר במלון, וסיפרו על השמועות שהתהלכו על התאומות בקרב חברותיהן לספסל הלימודים בלה פלטה, שבאוזניהן התרברבו לכאורה ממרחקים, בטלפון, בכיבושים ובגילויים שלהן בצפון-אמריקה.
עד שבשלהי 1971 הגיעו האחיות לאזור ניו יורק, וכעבור זמן קצר, בקזינו באטלנטיק סיטי, הכירו את הצעיר החביב ונעים ההליכות שמוצאו לא ברור, שדיבר ספרדית שנשמעה כמו סדרת טלוויזיה מדובבת.
תחילה התרועע טוני דוראן עם שתיהן במחשבה שהן בחורה אחת ויחידה.
זו הייתה דרכן של האחיות להשתעשע מאז ומתמיד.
כאילו יש לך כפילה שעושה בשבילך את המטלות הלא נעימות (וגם את הנעימות).
הן חילקו ביניהן את כל הדברים בחיים, ובפועל, כך אמרו בעיירה, עשתה כל אחת חצי מהלימודים, חצי מלימודי הדת ואפילו חצי מהחניכה המינית שלהן.
תמיד הגרילו מי משתיהן תעשה מה שצריך לעשות.
זו את או אחותך?
הייתה השאלה התכופה ביותר בעיירה בכל פעם שאחת מהן הופיעה בנשף או במסעדה של הקלוב סוֹסיאל.
אִמן, דוֹניה מטילדה, נדרשה לאשר לעיתים קרובות מי מהן סופיה ומי עדה.
או להיפך.
כי אמן הייתה היחידה שהצליחה להבחין ביניהן.
לפי צורת הנשימה, אמרה.
חיבתן העזה של התאומות להימורים הייתה הדבר הראשון שמשך את דוראן.
האחיות היו רגילות להמר זו נגד זו והוא היה חלק מהמשחק הזה.
מרגע זה הקדיש את כל מאמציו לפתות אותן – ואולי התאמצו הן לפתות אותו – והם הסתובב תמיד יחד, הלכו לרקוד, לאכול ארוחת ערב, לשמוע מוזיקה, עד שאחת מהשתיים התעקשה להישאר עוד קצת לשתות משהו בבר של הקזינו והאחרת התנצלה והלכה לישון.
הוא נשאר אז עם סופיה, או עם זו שאמרה לו שהיא סופיה, והעניינים התקדמו יפה מאוד במשך כמה ימים.
אבל לילה אחד, כשהיה במיטה עם סופיה, נכנסה עדה והתחילה להתפשט.
וכך התחיל השבוע הסוער שהעבירו במוטלים הסמוכים לחוף לונג איילנד, בחורף הקפוא, שלושתם יחד שכבו ונסעו ובילו בברים ובבתי הקזינו הקטנים שהיו ריקים כמעט מאדם כי העונה כבר נגמרה.
המשחק בשלושה קשה ואכזרי, והכי קשה לשאת את הציניות:
האבדון והרוע מוסיפים אמנם שמחה לחיים, אך בהדרגה נוצרים עימותים.
האחיות קשרו יחד נגדו וגרמו לו לדבר יתר על המידה, והוא מצידו קָשר קֶשר עם כל אחת מהנשים נגד האחרת.
החלשה או הרגישה בין השתיים הייתה סופיה, והיא הראשונה שנסוגה.
לילה אחד עזבה את המלון וחזרה לבואנוס איירס.
דוראן המשיך את המסע עם עדה והם עברו באותם מלונות ובאותם בתי קזינו שכבר ביקרו בהם, עד שערב אחד החליטו שהם חוזרים לארגנטינה.
דוראן שלח אותה ראשונה וכעבור זמן קצר בא בעקבותיה.
"אבל האם בא בגללן?
אני לא חושב.
והוא גם לא בא בגלל הכסף של המשפחה," אמר הקומיסאריו.
הוא עצר ולקח לעצמו סיגָרילו ונשען על הדלפק, ומדריאגה שטף בינתיים את הכוסות.
"הוא בא כי תמיד היה חסר מנוחה, כי לא היה מסוגל לשבת בשקט, כי חיפש מקום שבו לא יתייחסו אליו בתור אזרח סוג ב'.
בשביל זה הוא בא, ועכשיו הוא מת.
בזמנים שלי המצב היה שונה." הוא הביט בכולם ואיש לא אמר דבר.
"זה בדיוק מה שהיה חסר, ינקי מזויף, חצי לטיני, חצי מולאטי, כדי לסבך את החיים לקומיסאריו כפרי מסכן כמוני."
קרוצ'ה נולד וגדל בסביבה, הצטרף למשטרה בתקופת הנשיאות הראשונה של פֶּרון ומאז כיהן בתפקיד – למעט תקופת הביניים אחרי המהפכה של גנרל ואז'ה ב-1956.
בימים שלפני ההפיכה המריד קרוצ'ה את תחנות המשטרה באזור, אבל כאשר נודע לו שהמרד נכשל הוא הסתובב בשדות כמו מת, דיבר עם עצמו ולא ישן, ועד שמצאו אותו כבר היה לאדם אחר.
השׂיבה זרקה בשׂערו של הקומיסאריו בן לילה אחרי שנודע לו שאנשי הצבא הוציאו להורג את הפועלים שהתקוממו בדרישה להחזיר את פרון.
בשׂערו האפור, בראש מסובב לגמרי, הסתגר בביתו ולא יצא ממנו חודשים.
בפעם ההיא איבד את התפקיד, אבל החזירו אותו בימי הנשיאות של פְרוֹנְדיסי ב-1958 ומאז נשאר בו, למרות כל התהפוכות הפוליטיות.
בלדונה הזקן תמך בו והגן עליו תמיד, כך אמרו, למרות המרחק ביניהם.
"הם רוצים לתפוס אותי בשקר," אמר קרוצ'ה וחייך, "והם שׂמים עלי עין.
אבל לא ילך להם, כי אני לא אתן להם מספיק זמן."
הוא היה גבר אגדי, אהוב מאוד על כולם, מין יועץ כללי.
בעיירה חשבו שקומיסאריו קרוצ'ה קצת שרוט, הוא התגלגל באופן לא צפוי ממקום למקום, שוטט בטרנטה שלו בין השדות והחוות, עצר את גנבי הסוסים ואת הבטלנים, את בני הטובים שחזרו שיכורים מיין זול ועורר לעיתים, בגלל סגנונו, שערוריות ושמועות, אבל התוצאות שהשיג היו מרשימות עד כדי כך שבסוף כולם הגיעו למסקנה שכך צריך לפעול קומיסאריו כפרי.
הייתה לו אינטואיציה כל-כך יוצאת דופן, שנדמה כאילו ניחן ביכולת נבואית.
"קצת מסובב," אמרו כולם.
מסובב אולי, אבל לא כמו המשוגע קָלֶסיטָה, שהסתובב אנה ואנה בעיירה, לבוש תמיד בלבן, ודיבר עם עצמו בשפה חסרת פשר;
לא, מסובב במובן מסוים, כמו מי ששומע מוזיקה ולא מסוגל לנגן אותה בפסנתר;
אדם לא צפוי, ששגה קצת בהזיות ולא התנהל לפי שום כלל אבל תמיד צדק והיה חסר פניות.
הוא צדק לעיתים קרובות כי ראה, כך נדמה, דברים ששאר בני תמותה לא יכלו לראות.
כך למשל, האשים גבר באונס בחורה כי ראה אותו יוצא פעמיים מהקולנוע שם הקרינו את הסרט 'אלוהים יברך אותך'.
והגבר אכן אנס, גם אם הפרט שגרם לקרוצ'ה להפליל אותו נראה משולל כל היגיון.
פעם אחרת חשף גנב סוסים כי ראה אותו עולה עם שחר לרכבת לבּוֹליבָר.
ואם הוא נוסע לבוליבר, זה כי הוא רוצה למכור את הבהמות, אמר.
וכך היה.
לעיתים הזעיקו אותו לכפרים השכנים לפענח פשע בלתי אפשרי, כאילו הוא מין מרפא פשעים.
הוא היה נוסע בטרנטה שלו, שומע גירסאות ועדויות וחוזר עם תיק פתור.
"זה הכומר," אמר פעם במקרה של הצתת חווֹת בדֶל ואזֶ'ה.
נזיר פרנסיסקני פירומָן.
הלכו לכנסייה ושם, בחצר הפנימית, בארגז, מצאו את הפתילים ומיכל נפט.
כל חייו התמסר לעבודתו, ואחרי סיפור אהבה משונה עם אשה נשואה נשאר לבדו אף-על-פי שכולם חשבו שיש לו יחסים מזדמנים עם רוסה, אלמנתו של אֶסְטֶבֶס, שניהלה את ארכיון העיירה.
הוא חי בגפו בבקתה גדולה בפאתי היישוב מאחורי תחנת הרכבת, שבה שכנה גם תחנת המשטרה.
החקירות של קרוצ'ה נודעו בכל הנפה, והעוזר שלו, הרשם סלדיאס, שהתעמק בקרימינולוגיה, נשבה גם הוא בקסמו של הקומיסאריו.
"בקיצור, אף אחד לא מבין מה בדיוק טוני בא לעשות בעיירה הזאת,"    אמר קרוצ'ה והביט בסלדיאס.
העוזר שלף פנקס שחור ובדק את רשימותיו.
"דוראן הגיע לכאן בינואר, בחמישה בינואר," אמר סלדיאס.
"לפני שלושה חודשים וארבעה ימים בדיוק."
כשהתעורר אנה כבר יצאה והיה לו רעיון לסיפור.
הוא חיפש את המשקפיים בשולחן העבודה, שהיה למעשה לוח עץ מובנה בתוך הקיר, שכן בחדר לא היה מקום לשום רהיט פרט למיטה.
היא השאירה לו פתק:
"יצאתי לריצה.
נשיקות".
מקרטני הלחין את Yesterday בחלום, כן, אסור לו לתת לחלום לחמוק.
הם גרו בדירת קרקע חשוכה במדריד, בלי חימום.
הדירה הישנה של השוער:
שני חדרי שינה, מטבח ושירותים.
שולחן אחד לאכילה ולעבודה.
הוא עבר במטבח וראה את הכיור מלא בצלחות וכוסות ריקות.
הוא דחף את דלת השירותים.
היה עליו להידבק לקיר המקלחת כדי לסגור את הדלת ולהגיע לאסלה.
הוא עבר על החלום בזמן שהשתין:
הם עמדו יחד על הרציף ליד אונייה שעמדה להפליג;
היא רצתה לעזוב;
הוא לא רצה שהיא תעזוב.
הוא סגר את הרוכסן.
הוא יכתוב את זה בגוף שלישי, כדי לתת עצמאות לדמויות.
על השולחן היו סל עם לחם יבש, מאפרה גדושה, שאריות פָּטֶה.
הוא פינה את השולחן ושם את הכלים המלוכלכים בכיור.
בחלום הוא החזיק מזוודה ביד שמאל.
האונייה דמתה לגורד שחקים ניו יורקי צף.
רק להסתכל על זה עושה לי סחרחורת, היא אמרה, והוא הפנה את מבטו לעבר השמיים והרגיש שכל החלונות והברזלים מתנפלים עליו.
ברגע מסוים היא הושיטה יד לעבר המזוודה והוא אמר אני בא איתך.
לא, היא אמרה.
אני הולכת לבד.
היא ניסתה לקחת ממנו את המזוודה, משכה את הידית בשתי ידיים והשעינה את כל משקל גופה לאחור, כאילו היא חותרת.
זרוע אחת הספיקה לו כדי לבלום אותה.
הם נאבקו כך זמן מה עד שלבסוף גורד השחקים הפליג והיא בכתה והביטה אל האופק, ידה מחזיקה את ידו על ידית המזוודה.
פתאום מהמזוודה התחיל לנזול חלב.
צירים, אבזמים, רוכסן – החלב נטף מכל מקום.
אבל הם לא זזו ולא עזבו את המזוודה.
המנעול חרק ואנה נכנסה לדירה ובידה שקית ניילון.
הבאתי לך את העיתון, היא אמרה, והוא אמר תודה בלי להפסיק לכתוב.
היא נתנה לו נשיקה והשאירה לו סימן של זיעה על הלחי.
הוא המשיך לכתוב, משוכנע שתכף ימצא שוב את הנימה הנכונה.
בחלום החזיקו שניהם את המזוודה והחלב המשיך לנזול.
אפשר היה לשמוע את החלב פוגע בקרקע והם המשיכו להשקיף על הים עד שגורד השחקים, שבשלב זה כבר היה סתם אונייה, נעלם מן העין.
החלב המשיך לטפטף ולטפטף ועל הרציף נוצר כתם לבן ענקי.
"אתה רוצה מיץ או קפה?"
קרלוס מחק את המשפטים האחרונים.
הוא הדליק סיגריה והסתכל על הדף.
שתי הפסקאות האחרונות היו כתם גדול.
"אני מדברת אליך.
מיץ או קפה?"
"כן, בבקשה."
"כן, מה?
מיץ או קפה?"
"שניהם," ואחרי שתיקה קלה:
"בבקשה.
בבקשה."
"אני לא מבינה מה קורה לך.
יש לך מצב רוח נוראי."
"אני מנסה לכתוב."
היא שתקה אבל פניה התקשו.
היא הרימה את המאפרה שהשאיר בעלה במטבח ורוקנה אותה בפח הזבל.
היא הטיחה אותה בפח פעמיים, כדי להוריד גם את האפר הדבוק.
כך עשתה גם עם סלסלת הלחם כדי להיפטר מהפרורים.
אחר כך היא יצאה מהמטבח ואמרה סליחה, אפשר רגע, כי הכיסא של קרלוס חסם את דלת המקרר.
היא הוציאה קופסת פח ובה קפה, שפכה כמה פולים למטחנה והפעילה אותה.
קרלוס נאנח בעיניים עצומות.
הוא הלך לחדר השינה, הוציא את האייפוד ממגירת השידה ושם אוזניות, אבל למרות המוזיקה, הוא עדיין שמע את המטחנה, מגירות נפתחות ונסגרות, קרקוש של סכו"ם, עד שאנה מצאה את המצית ואש נדלקה בתנור.
הוא ניסה להיזכר איך נראה גורד השחקים, מה היתה הצורה של החלונות, אבל הצלחות המצטלצלות, הברז הפועל והקפה הרותח הסיחו את דעתו.
"את שוב תשרפי את הקפה."
היא ענתה משהו אבל הוא לא שמע.
הוא הוריד אוזנייה אחת.
"מה?"
"תנמיך.
שלא תהיה חירש."
קרלוס נאנח.
אנה הביאה לו את הקפה לשולחן.
"מה זה?
סיפור?"
"כן."
"על מה?"
קרלוס עצם עיניים, שאף אוויר ונשף בסבלנות.
"אספר לך כשאסיים, בסדר?"
"אה, סליחה באמת על ההפרעה."
"את יודעת שאני לא אוהב לדבר על מה שאני כותב עד שאני מסיים."
"אתה כזה יצור."
קרלוס הצליח לכתוב שני משפטים פחות או יותר עקביים לפני שהיא חלפה על פניו, עטופה במגבת, ופתחה את המים במקלחת.
"איך שאני יוצאת, מנקים."
קרלוס נאנח.
"אל תגזים.
הסיפור לא יברח לשום מקום."
"גם האבק לא."
"אל תתחיל."
הוא כתב במהירות את שלד הסיפור, מקריב את התחביר.
הרעש של המקלחת עזר לו, אבל אז צלצל הפעמון.
"מישהו מצלצל," צעקה אנה.
"כן," הוא צעק וניגש לדלת.
"אני כבר פותח."
הוא לבש מכנסיים, העביר את האצבעות בשיער ופתח.
ילדה במשקפיים עגולים אמרה שלאמא שלה נפלה גרב.
קרלוס אמר לה לחכות.
הוא הזיז את הכיסא שלו כדי לפתוח את דלת היציאה לחצר הפנימית.
במרכזה נחה גרב של מיקי מאוס.
הוא הרים אותה והביט מעלה.
הצללית שהביטה בו מהקומה השלישית הסתתרה.
חבלי הכביסה שהגרב השנייה היתה תלויה עליהם רעדו כמו מיתרי כינור.
כשנכנס פנימה ראה את הילדה מציצה במחברתו.
"על מה את מסתכלת?"
הילדה הביטה בו בעיניים פעורות.
"הנה הגרב שלך."
הילדה לקחה את הגרב וברחה בריצה.
קרלוס סגר את הדלת.
אנה הרטיבה את רצפת המטבח, עטופה במגבת, ושאלה מי זה היה.
"השכנה, שוב."
"קרלוס," אמרה אנה.
הוא לא ענה.
"קרלוס, אני מדברת אליך.
אתה עושה את החדר ואת הסלון, אני עושה שירותים ומטבח."
"כן," הוא אמר, אבל לא סגר את המחברת.
"קרלוס, אנחנו קבענו."
קרלוס נאנח וקם מהכיסא.
הוא נתנה לו נשיקה ואמרה:
"זה צ'יק צ'ק, מתוק שלי."
למען האמת, לא היתה הרבה עבודה.
קרלוס נכנס לחדר השינה.
המיטה תפסה כמעט את כל החלל.
הוא ניער את השמיכה, סידר את הפוך בציפה והציע את המיטה.
הוא אסף את הבגדים המלוכלכים מהרצפה וזרק אותם לסל.
הוא ניער את השטיח והניח אותו על המיטה.
אחר כך הוא טאטא.
כשסיים לטאטא בחדר השינה, הוא אסף את העיתונים הישנים שעמדו בערימה בסלון והכניס אותם לשקית ניילון.
הוא זרק עלונים של פיצה ושל חברת קוסמטיקה, מצא ספל עם קפה עבש מתחת לספה והחזיר שלושה ספרים למדף.
בזמן שעבד הוא לא הפסיק לחשוב על המזוודה.
מה היה בפנים?
למה שניהם רצו אותה ולא הסכימו לשחרר?
מה המשמעות של החלב הנוטף?
ערב אחד, לפני שהתחתנו, הוא הזמין את אנה לדירה שלו.
הם התמזמזו במכונית שלה – הוא אף פעם לא רצה ללמוד לנהוג – והמצב התחיל לצאת משליטה.
הוא הכניס שתי אצבעות לתחתונים שלה;
היא פתחה לו את הרוכסן.
"יכולה לעבור משטרה.
עדיף שנעלה למעלה," הוא אמר, אבל אנה סירבה.
קרלוס נישק אותה בצוואר, נשך אותה.
"בואי, נו."
בכל פעם שהוא התעקש, אנה סירבה.
קרלוס ביקש ממנה שתיתן לו סיבה, אבל היא רק אמרה לא.
קרלוס חשב שיש בעיה כלשהי.
אולי הוא אגרסיבי או עדין מדי.
אולי היא במחזור.
"למה את לא רוצה לעלות?"
היא לא ענתה, עד שקרלוס נעשה רציני.
"אתה מבטיח לא להיעלב?" אמרה אנה.
קרלוס, אף על פי שידע שההקדמה הזו לא יכולה להיות דבר טוב, אמר שהוא מבטיח לא להיעלב.
"זה פשוט ש…" היא היססה, "… זה פשוט שהבית שלך נורא מלוכלך."
קרלוס נאנח.
אחר כך הוא יצא, טרק את הדלת והקיף את המכונית מאחור.
"מי זוכר את האבק בבית של המינגווי?" הוא צעק מול החלון שלה.
קרלוס הרים את השטיח בסלון.
אחר כך הוא שטף את הרצפה בזמן שחשב מה יכול להיות בתוך המזוודה ואם כדאי לגלות זאת לקורא.
הדילמה הקבועה:
אם הוא יהיה מפורש מדי, המתח יתפוגג;
ואם יסתיר יתר על המידה, תאבד המשמעות.
כשסיים לשטוף, הוא יצא לחצר ושפך את המים המלוכלכים בפתח הניקוז.
"הדלי פה, מותק.
אני סיימתי."
"ניגבת אבק?"
קרלוס עצר את נשימתו.
"ועברת עם המטאטא מתחת למיטה?"
"מותק, אני צריך לכתוב."
"קרלוס… זה פעם בשבוע."
הוא חזר לחדר השינה.
משם הוא שמע את אנה חוזרת על משפט שסבתא שלה היתה אומרת:
"למה לדחות למחר מה שאפשר לעשות היום".
"כן, כן," הוא מלמל.
למה לעזאזל נטף חלב ולא דם, למשל?
אנה נכנסה לחדר השינה.
היא ניגשה לארון הספרים והעבירה אצבע על המדף.
"לא אמרת שניגבת אבק?" היא הראתה לו אצבע שחורה, מאשימה.
קרלוס התכופף, דחף את מטאטא מתחת למיטה והוציא שני כדורי אבק ורומן שהוא היה צריך להחזיר למדף.
"זה הספר שחיפשת.
אחח, קרלוס!"
קרלוס ניער מהספר כמה שיערות שנדבקו לדפים ונשף עליו כדי להסיר את האבק.
איזה יופי, הוא חייך, וגם היא צחקה.
אנה יצאה מהחדר.
קרלוס התיישב על המיטה ופתח את הרומן.
ברקע הוא שמע איך היא סוחטת את הסמרטוט ושוטפת את רצפת השירותים.
"אתה מתבטל שוב."
הוא עצם עיניים וראה אותה בחלום:
היא לפתה את המזוודה, עיקשת כמו ילדה שמנסה לקחת לעצמה את מה שאי אפשר.
"תראה את המים המגעילים האלה," היא התלוננה.
"העברתי את הסמרטוט פעמיים והמים נעשו שחורים.
זה דיר חזירים פה.
אני לא יכולה לעשות הכול לבד."
אנה גררה את הדלי ואת המגב לחצר הפנימית.
קרלוס ראה אותה מתכופפת מעל הדלי.
היא רוקנה אותו, ישבנה כלפי מעלה, וצעקה שנמאס לה, שהיא לא יכולה יותר והיא מקללת את היום שבו נכנסה לגור במאורה הזאת.
קרלוס נד בראשו.
בא לי להפליק לה בטוסיק.
או לזיין אותה ככה, מאחור.
אבל במקום זה הוא ניגש לדלת החצר וסובב את המפתח פעמיים.
אנה, בלי להבין מה קורה, ניסתה לפתוח את הדלת.
"מה זה?
מה אתה עושה?" היא ניגשה לחלון וראתה את קרלוס לובש מעיל רוח, לוקח את המחברת ואת הרומן ופונה לעבר דלת הכניסה.
"מה אתה עושה?
שלא תעז להשאיר אותי פה!"
הצעקות של אשתו לא נשמעו מהלובי של הבניין.
בחוץ היתה שמש, אפילו לא ענן אחד.
הוא הלך שני רחובות עד לפארק.
הוא התיישב על ספסל ופתח את המחברת.
עכשיו החלום נראה לו ברור.
אבל כעבור כמה פסקאות, הוא היסס.
הוא מחק מילה, ואחר כך גם את המשפט האחרון.
ואז את הפסקה כולה.
הוא ניסה לשנות את נקודת המבט – אולי היא צריכה להיות המספרת – אבל הצליח רק למחוק עוד.
כעבור זמן מה, הוא נכנע.
איך תיראה הבעת הפנים של אנה כשיחזור?
איזה הסבר הוא ייתן לה?
מה הוא יכול להגיד?
*דימוי:
סדריק בלנצ'ון ברגע ששמע את הצעקה – כי את הירייה הוא לא שמע, או ששמע ולא פירש אותה כירייה, כי כידוע, כדי לשרוד בבליל הקולות האינסופי שעולה מחצר פנימית משותפת צריך לוותר אפילו על הניסיון לפענח אותם, ולפיכך המקום הזה, הפומבי כל כך, הוא למרבה הסתירה המקום הכי טוב לרצוח בו בלי שאף אחד יֵדע – ברגע ששמע את הצעקה ופירש לאחר מעשה את הירייה שקדמה לה והסיק שקול החבטה שנשמע מיד אחר כך עשוי להיות רק קול גוף הנחבט בקרקע, קם ליצ׳י מהספה והציץ מהחלון היחיד של דירת הסטודיו שלו.
הדממה הייתה כה מוחלטת עד שהבהילה אותו:
בפעם הראשונה מיום שעבר עם אבא שלו לדירה הקטנטנה ברובע אוֹנְסֶה, שום רדיו לא ניגן, שום כלב לא נבח, הצלחות לא קרקשו ואף אחד לא התווכח בטלפון עם בת זוגו לשעבר.
דממה מחרישת אוזניים כזאת שררה רק במקומות שזה עתה התרחשה בהם טרגדיה מחרידה.
השעה הייתה שלוש אחרי הצהריים והיום יום ראשון אפרורי, אפרורי כמו כל הימים בבניין הזה שלא הייתה לו חזית של ממש, רק שתי חצרות פנימיות מרווחות בערך כמו פיר אוורור, וכך באמת קראו בעיר הזאת לחורי הצחנה והאפלולית שסיפקו אוויר לדירות המזוהמות ביותר בבניינים המשותפים.
התגובה הטבעית הייתה להתעלם ולחזור לגרבץ – ענף הספורט הפופולרי ביותר בארצנו חוץ מהספורט ההוא, שגם בו משחקים בכדור – אבל ליצ׳י לא התגייס למשטרה כדי לברוח מאחריות שממילא הייתה גם חובתו האזרחית, כאן ובסין.
בבגדים שלגופו, לא מדים ואפילו לא לבוש אזרחי, אלא יותר בגדי בית, יצא מהדירה וצלצל בפעמון שממול.
אם הניע אותו גם איזה להט לתהילה – הרצון לפצח פשע בכוחות עצמו ולהזניק את עצמו כך במעלה הסולם, החלום להיות איזה אידיוט חשוב, עם תעודות – אפילו הוא לא הספיק לשים לב לכך.
ממול פתחה לו גברת צנומה, צעירה כמעט כמוהו, בידה האחת תינוק ובאחרת אקדח.
אילו עמד שם בתחתוניו היה ליצ׳י מרגיש עירום פחות משהרגיש עכשיו בלי המדים.
יותר מכול הבהילה אותו העובדה שזה אקדח ישן מאוד, כמעט מוצג מוזאוני, מאלה שאנשים יורשים טעונים ולא יודעים להשתמש בהם.
"סליחה, חשבתי שזה בעלי לשעבר," אמרה האישה והצפינה את כלי הנשק בכיס.
"בוא, תיכנס."
בחצי השנה שחי בבניין לא החליף ליצ׳י עם האישה הזאת יותר מברכת שלום מזדמנת, תמיד בדרך לעבודה או בחזרה ממנה, ועל כן נאלץ להסיק שהוא משרה אמון רב יותר בלבושו הנוכחי מאשר במדי השוטר – מהמדים השנואים במדינה הזאת שכל לובשי המדים זוכים בה ליחס של חוסר אמון – אולי חוץ מחלוקים לבנים, וגם כאן רק אלה המסורתיים שלובשים מורים בבית ספר יסודי (כפרי).
הוא נענה להזמנה, מתוך סקרנות פשוטה יותר מאשר מכוח החקירה המאולתרת;
אף פעם לא נראה שיש מקום בדירה הזאת לכל הילדים שהסתובבו שם, וסִקרן אותו לדעת כמה הם בסך הכול.
הוא ספר שבעה, כל ילד גבוה בכמה סנטימטרים מאחיו, כמו בובות מטריושקה, אבל שקטים ורגועים כל כך שנראו כמו ילד אחד, ולא ילד ארגנטיני.
ובאמת הם לא היו מארגנטינה אלא מפרו, אם לשפוט לפי הדגלון שהתנוסס מעל לטלוויזיה, שגם היא הייתה מכוונת לערוץ מוזיקה מאותה הארץ.
ההסבר לעובדה שכמעט לא הרעישו למרות מספרם – וזה הדבר שהפתיע את ליצ׳י יותר מכול ביחס לשכנה – היה שהדירה, הקטנה מלכתחילה, הייתה עמוסה סחורות להתפקע.
גם הפרחח הפרוע בעולם לא היה מצליח לרוץ בחלל הזה.
חבילות על חבילות של מוצרים מכל סוג נערמו לאורך הקירות וחסמו גם את החלון היחיד בדירת הסטודיו.
החבילות השונות, לפי גודלן ומרקמן, מילאו את מקום הרהיטים החסרים:
שולחן וכיסאות, מדפים, כורסה ואפילו מיטות.
ריח נייר הדבק גבר על ריח הצ'ילי, וזה עוד צ׳ילי לשמונה אנשים.
"בדיוק חיפשתי קיסמים," אמר ליצ׳י כשנתקל בחבילה שלא אפשרה לפתוח את הדלת עד הסוף.
תוך כדי כך ניסה להבין מה מעמדה החוקי של הסחורה – לא אם היא חוקית או בלתי חוקית אלא לאיזו שכבה של אי־חוקיות היא משתייכת – כדי להסיק אם הגונב מגנב ראוי לקבל חנינה או לחזור לכלא.
"תעזור לי להעלות את זה לשם?" סימנה לו האישה לכיוון רווח שבין התקרה ובין שני מגדלים של מטליות רצפה.
הבקשה לא הפריעה לליצ׳י, והוא אפילו הרגיש הקלה על כך שהשכנה נזקקה לזמן קצר כל כך להסביר למה הכניסה אותו.
הוא התכופף באצילות, ניפח את החזה כמו מרים משקולות וביקש בקריצה את עזרתו של הגדול מבין הגמדים, בן לא יותר משש.
ולא לחינם ביקש, כי הפריטים, שלא היה להם משקל משמעותי משל עצמם, הצטברו יחד לכדי מעמסה לא צפויה, כמעט מעבר לכוחותיו.
כשהניף את כל זה למקום המבוקש הוא התאמץ יותר משהתאמץ כשגרר את אביו השיכור למיטה בלילה הקודם, עד כל כמה שהיה האב רזה.
"לא שמעת משהו אנומלי לפני רגע?" שאל בקול חטוף ממאמץ, בין השאר כדי להשיב לעצמו את הנשימה לפני שילך.
"שמעתי צעקה," אישרה שלגייה שחורת השׂיער אחרי רגע של היסוס, שאולי נבע מהמילה החריגה שבחר כדי להתייחס לרעש מוזר ולא רגיל.
"זאת בטח הייתה המפגרת מקומה שנייה.
נשמע כאילו רוצחים אותה.
בגלל זה חשבתי שאולי זה בעלי לשעבר, שהתבלבל בקומה."
ליצ׳י נפרד לשלום בהרמת יד לכובע שלא חבש ועלה קומה במדרגות.
שלוש דירות פנו לזירת הפשע (מבחינה אקוסטית) והוא לא ידע מאיזו להתחיל.
רק כשנכבה שוב האור בחדר המדרגות באה אליו ההארה:
הפרואנית אמרה שבעלה היה עשוי להתבלבל, אז הדירה יכולה להיות רק זאת שבדיוק מעליה.
הוא צלצל בפעמון.
הוא שמע אנקה שהוחנקה בגרירת חפצים.
באחת הדירות הסמוכות התחיל כלב לנבוח.
הוא צלצל שוב והתקרב בלי מחשבה לעינית, כאילו יוכל לראות בעדה פנימה.
אולי לכן לא הופתע כל כך לגלות שזה אכן המצב:
העינית הותקנה הפוך (או שמא הדלת הייתה הפוכה?).
בכל מקרה הוא לא ראה הרבה – רק מסדרון וברקע רגליים של דמות בכיסא גלגלים.
הרגליים נעלמו ובמקומן התקרב גבר קירח ועבדקן.
עד שפתחו סוף סוף את הדלת האור שוב כבה (נראה שבמקום טיימר חיברו שם ערמונית של גבר זקן, אמר בלבו וחשב על אבא שלו;
אולי ברגע זה ממש הוא קם להשתין, אם הוא לא שיכור מדי לעמוד).
באור הקלוש שעלה מתוך הדירה הוא התקשה לראות את ההבעה על פניו של השכן כשאמר לו ששמע צעקות ובא לוודא שלא קרה איזה אסון (המילה הנכונה הייתה "טרגדיה", אבל זו הייתה מהמילים שקשה לו לבטא).
דווקא היה עשוי להיות מועיל לראות את הפרצוף של השכן, כי הוא לא ענה.
"אפשר להיכנס?" שאל ליצ׳י ושכח שהוא לא במדים, שלא לדבר על צו חיפוש או אישור משופט להיכנס לדירה (לא שיש סיכוי להשיג צו).
עברו עוד כמה שניות עד שהבין שהאיש לא מבין ספרדית, והוא נתן לו שיעור ראשון בשפה המדוברת ובמנהגי המקום כשנכנס בלי גינונים נוספים.
בשונה מהדירה למטה, זאת הייתה כמעט ריקה – רק כמה בדים תלויים על הקירות וכמה כריות על רהיטים מטים לנפול שנראו כאילו נבנו מקיסמי שיניים.
למרות זאת, פה שלטה מועקה הרבה יותר גדולה, כמעט בלתי נסבלת.
ליצ׳י הרגיש אותה בקיבה ובחזה עוד לפני שהתעצמה כשנכנס למטבח וראה את כיסא הגלגלים, שניצב עכשיו תקוע בין המקרר לשולחן מתקפל מצופה פורמייקה מתקלפת.
הרגליים הרזות והעירומות עד לירכיים, שעוררו בליצ׳י איזה התקף דמיון ארוטי (הוא לעולם לא יודה בו, גם לא בפני עצמו) השתייכו לבחורה שגפיה ופרצופה עוותו ממחלה נוראית, מאלה שליצ׳י שמח שמעולם לא ידע את שמן.
שערה היה מסופר בחובבנות, מבטה נטוע בתקרה ופיה מזיל ריר.
שביב החיים היחיד היה חישוק עיגול ירוק, נעוץ בתנוך אוזן מודלק להחריד.
מה שבמבט ראשון נראה כמו חגורה שאספה את הטוניקה, הירוקה גם היא, כמעט בגובה החזה השדוף, התגלה כרצועה שהחזיקה אותה קשורה לכיסא הרעוע שנלקח מעמותת צדקה.
החסם שעל פיה, בזה לא היה ספק, היה מתוצרת בית.
"זה היא רצתה," הופיעה פתאום אישה, שלמרות הרעלה שכיסתה את פניה ניכר עליה שהיא אמה של הבחורה.
העובדה שדמיון משפחתי שורד מחלה שמעוותת כל כך את הגוף נגעה ללבו של ליצ׳י (אולי בגלל זה גם קוראים להן "גנטיות?"), ונדרשו לו כמה שניות לקלוט שהגברת כן דוברת את השפה, שלא כבעלה, ושהיא נותנת לו הסברים לפני שביקש.
הוא התפתה לשאול מה בדיוק היא רצתה, המסכנה – שיקשרו אותה או שיחסמו לה את הפה או גם וגם – אבל הניסוח שוב עורר בו מדקרת הנאה אפלה, מבישה, והוא השתתק בבושה.
"זה היא רצתה," חזרה האם כמו מנטרה, או איך שלא קראו בארץ שלה לתפילות מחזוריות.
"היא התעקשה."
האם התחילה להתיר את הבד שחצה את פרצוף בתה באטיות, כמו כדי לוודא שהבת מבינה שיש אורחים וצריך להתנהג יפה, והאב הציע לו תה בספלון קטנטן שכאילו שלף מהכיס, כמו שמלצרים מסוימים שולפים את צלחת הניוקי או השניצל עוד לפני שגמרת להזמין.
הם נראו כה אכולי אשמה על מצב הבת שלהם שגם ליצ׳י התחיל להרגיש אשם על עצם נוכחותו שם.
הוא היה בורח מיד לולא קשר אותו ספלון התה אל המצב בעבותות שהיו, בדרכם העדינה, איתנים יותר מאשר הרצועה שכבלה את זרועותיה החלושות והמעוותות של הצועקת.
"לא שמתם לב לרעש כמו של אקדח לפני רגע?" ניצל את ההזדמנות לחקור את העדים האפשריים.
"נשק יש פה למטורפת מלמטה," אמרה האם, כמעט באותו תיעוב שדיברה בו האחרת על הבת שלה.
ברגע זה נשמעה שוב ירייה, חזקה הרבה יותר מקודמתה, ומכך הסיק ליצ׳י שהקולות בוקעים מקומה גבוהה עוד יותר (אף על פי שהצליל עולה למעלה).
הוא גמע את תכולת הספלון (נראה לו שלהשאיר כלי קיבול כה קטן מלא כדי מחציתו הוא עלבון בלתי נסלח בתרבות של האנשים האלה) ונפרד מהמשפחה.
הביטחון שייתקל בשכנים – תוהים מה קרה, אולי אפילו מתגודדים סביב גופה – החריף את האפלולית והריקנות שפגש בחדר המדרגות.
מול גרמי המדרגות המתפצלים חשב לרגע לשכוח מהעניין ולחזור לדירה שלו, לפחות כדי לוודא שאבא שלו הגיע לשירותים ולא מכתים את המיטה.
הרגליים הן שנתנו לראשו את הפקודה להמשיך לעלות ולהביא את העניין למסקנתו הסופית, כמו שאומרים, אף על פי שבעצם השיא של כל הטירוף הזה היה בתחילתו.
איפה ישנם עוד אנשים – לא נאמר בתחום המשפחתי אלא בכל תחום אחר, חוץ מהמורות הכפריות – שאיך אומרים, ממלאים את חובתם?
הדבר הכי קרוב שהכיר ליצ׳י למצב שאדם עושה בו את מה שהוא צריך לעשות בלי שאף אחד ידרוש זאת ממנו וגם בלי שיאשימו אותו אם לא יעשה זאת היה מה שנקרא "שביתה איטלקית";
מהלך שנקט יותר מכול איגוד הנהגים בתור מחאה כשביקשו העלאה בשכר.
למרבה הפרדוקס, אחת הדרכים לשבות במדינה הזאת היא למלא את חובותיך.
בקומה השלישית, הנורה במסדרון לא עבדה, גם לא לזמן קצוב.
האור היחיד היה זה שבקע מעיניות ההצצה;
אולי כולן הותקנו הפוך.
כולן חוץ מאחת, הבחין ליצ׳י, ולא כי הותקנה נכון אלא כי הדלת עצמה עמדה פתוחה קמעה.
הוא ניגש לשם ודחף את הדלת כמבקש להיכנס, אבל כשהביט למטה ראה פס של דם זורם על הרצפה.
כשעקב אחרי הפס החוצה נוכח שהוא הופך בהמשך לשביל טיפות, והסיק שזה הכיוון שהלך בו הפצוע אחרי שכיסה את הפצע.
השביל הוביל שוב למדרגות, לא לצד שיצא ממנו אלא לזה שהוביל למעלה.
ארץ לא נודעת עבור ליצ׳י, שמעולם לא העפיל מעבר לקומה הראשונה, קומת מגוריו, ועל כן מובן שנטה באופן טבעי למדרגות ולא למעלית כמו שהיה עושה כל אדם אחר (מהקומה השנייה למעלה).
על כן גם כשהגיע לגג ולא ראה איש, אך כן ראה את הבגדים שנתלו זה לא כבר ונטפו, הופתע שלא נתקל באף אחד במדרגות.
מכוח אותו הדחף שהריץ אותו במעלה שלוש קומות בחן את הגג בדקדקנות, מה שלא אומר הרבה, כי השטח המצטבר של שש דירות בתוספת חדר המדרגות השתווה בערך לשטח של דירה משפחתית אחת בשכונה אמידה יותר, כלומר כמעט בכל שכונה אחרת בעיר הבירה.
הוא נשען לנוח על המעקה, הוציא סיגריה, חיפש מצית, לא מצא אבל למרות זאת הניח את הסיגריה בין שפתיו, ינק ממנה מתוך רפלקס ואפילו הצליח להרגיש את העשן חודר לריאותיו.
זו הייתה התגלמות השכנוע העצמי, אחרי שחיפש את בעלי הבגדים כאילו זו עבֵרה לתלות אותם על הגג (במובן מסוים זו אכן הייתה עברה, או בכל מקרה כבר דנו כמה פעמים במפגשי ועד הבית באפשרות לאסור על כך, כי שכנים עלו לשם בנעלי עקב או עם חפצים חדים וניקבו את יריעות המגן של הגג, אם כי זה לא היה בתחום מילוי חובתו במקרה הזה).
והוא לא יכול להאשים בזה את הדם, כי כעבור כמה רגעים באור היום התגלה שלא היו אלה אלא מים שהשחירו מבגד שנצבע לא טוב.
ליצ׳י העמיד פני מעשן ונשאר עוד רגע להשקיף על הרחוב של הבניין שלו, רחוב שהיה נטוש ואפור עוד יותר ביום המנוחה אם מחשיבים את העובדה שבימי השבוע הוא תוהו ובוהו צבעוני של תנועה, מסחר, פועלים ולקוחות.
בשעות היום הייתה ההמולה כזאת עד שבאופן מסוים הדהדה גם בכתובות הגרפיטי שעל תריסי הברזל, בשלטים הצעקניים המזדקרים כחניתות לכיוון האספלט, במדרכות המלוכלכות והשבורות משימוש.
ליתר דיוק, הרחוב לא היה רֵיק אלא מלא ברִיק, גדוש בדידות, כמו תאטרון מחוץ לשעות הפעילות או אחרי ההצגה.
הרחוב הזה היה סיגריה כבויה!
או סיגריה אלקטרונית גרועה, מאלה שמוכרים במקומות כאלה בדיוק.
בדממה הסמיכה הזאת היה ליצ׳י עד ממרום לשוד מזוין.
שני עבריינים צצו משום מקום והתנפלו על בחורה שהלכה ברחוב (עם כל קווי הדמיון שיש במדינה הזאת בין המשטרה לאויביה, בזה הם דווקא הפכים – חשב ליצ׳י – כי החוק מכריז על עצמו בניידותיו ממרחקים, כמנסה להפיג כל סכנה, ואז אף פעם לא מגיע בסוף).
בזמן שאחד הצעירים כיוון אליה אקדח בקליבר 22 שנראה, גם ממרחק, אמתי פחות מאקדחי הפלסטיק שהוצעו למכירה מעבר לתריסי הברזל, האחר לקח ממנה את הטלפון הנייד ואת תיק היד ועבר על התיק במהירות של מוכס עצל, אבל מצא מיד כל מה שרצה.
כעבור חמש־עשרה שניות הם התאיידו והבחורה, פיה עודו פעור לצעקה שמעולם לא הצליחה להפיק, נתקלה במרצפת בולטת וכמעט נפלה אפיים ארצה.
אבל אפילו ההתנודדות המסוכנת הזאת לא עוררה בליצ׳י את הדחף לצאת לעזרתה, אולי כי התרחשה בדממה מוחלטת, כמו סרט שצופים בו בלי קול.
הוא ראה את הקורבן מתרחקת כאילו דבר לא קטע את טיולה, וזרק את הסיגריה מעבר לשפת הגג כאילו באמת עישן אותה.
הוא ירד במדרגות, ועם כל מדרגה התפלא יותר על הסבילות שגילה אל מול פשע אמיתי שראה במו עיניו, בעיצומו של מרדף מטופש שערך אחרי פשע מדומה שרק שמע.
לפחות הממשות של מה שראה השפיעה על הפרשנות שנתן לירייה השלישית ששמע באותו יום מנוחה, בדיוק כשעבר מול המעלית בקומה החמישית.
הוא צלצל בדירה המתאימה בידיעה שהצליל הזה לא הופק בידי כלי נשק אלא לכל היותר בידי מישהו שביקש לחקות את הקול.
הדלת נפתחה מיד, כאילו חיכו לו.
"באת בגלל היריות?" שאל בהתלהבות נער בחולצה של נבחרת קולומביה, גדולה עליו בכמה מידות.
"אין לך מושג כמה אני שמח!
אני מכין סרטונים ליו־טיוב שמלמדים איך לעשות אפקטים בבית.
עשיתי גשם, רעמים, עגלות, סוליות גומי וספינת חלל, אבל לא מצאתי איך לעשות ירייה.
כי לא עוזר לפוצץ בלון או להרביץ במקל לשולחן.
גם זיפּוֹ או שדכן לא משכנעים בתור צליל של הדק.
חוץ מזה, למי יש בלונים בבית, נכון?
חיפשתי וחיפשתי ובסוף מצאתי מתכון מעולה.
אבל החלטתי לחכות שאיזה שכן ייבהל ויבוא לראות את מי רוצחים."
ליצ׳י, שאוזניו המו מהפטפוטים של הנער מהקריביים (מבחינתו, כל מה שמֵרִיוֹ וצפונה היה הקריביים), עשה את פרצוף האידיוט המוצלח ביותר שלו (שהוא הפרצוף הרגיל, כמו שאמרו לו), שלף את חפיסת הסיגריות ואמר שהוא לא בא בגלל שום רעש, רק לבקש אש.
"הייתי על הגג וקלטתי שאין לי אש לסיגריה," לפחות נהנה מניצחון קטן ונתן למישהו אחר להרגיש אידיוט יותר ממנו.
בתדהמה, אבל בלי שביב של ספק שאומרים לו את האמת, הכניס פעלולן הצלילים מיו־טיוב יד לכיס המכנסיים הקצרים והוציא משם מצת זיפּוֹ.
הוא הפעיל אותו מספר פעמים לפני שהפיק להבה, ושניהם שמו לב שהצליל זהה לחלוטין לקול לחיצה על הדק.
אלה היו המצתים של הצבא האמריקני בווייטנאם, לא?
נזכר ליצ׳י.
בתירוץ שככה יעשו אותם חסיני רוח, יצרו כלי נשק קולי שבכוחו למרוט את עצביהם של שבויי מלחמה בזמן עינויים.
הוא חשב להנחיל את הידע הזה לבן התשחורת אבל העדיף להחליף אותו בפריט מידע אחר, קרוב יותר לתחומי העניין שלו.
"החיקוי הכי טוב לצליל של אקדח הוא צליל של אקדח, וכאן לכל אחד יש אקדח בבית," הודה לו בעוד שיעור בנימוס ארגנטיני – הוא מכל האנשים, אף על פי שאולי הוא המתאים ביותר;
בסופו של דבר, כל אחד מקבל את המורה שמגיע לו.
הוא נמנע מחזרה לגג וירד באטיות מכוונת, כדי ליהנות הנאה מרבית מהטבק לפני שיגיע לדירה שלו, שבה אבא שלו לא מרשה לעשן.
אבא שלו לא הרשה לעשות שום דבר בכלל, כמובן חוץ ממילוי חובתו כבן לטפל בו, וגם על המטלה הזאת הוא לא הקל – להפך, אם בכלל.
בגלל זה הוא אִפשר לו להשתכר שוב, כי נמאס לו לחפש ולזרוק את בקבוקי הסאקה שהחביא בדירה.
הירידה האטית שימשה אותו גם לחשוב על תעלומת הפיר ולפתור אותה.
כשעבר בקומה של הערבים הבין שהדבר שהבת רצתה היה התכשיט הזה שראה תלוי על האוזן שלה, ושבגללו התנפח תנוך האוזן שלה כמו עגבנייה.
ליצ׳י העדיף לא לדמיין אפילו במה חוררו את התנוך, ובכל מקרה היה ברור שמזה עלתה הצעקה מקפיאת הדם שעונשה חסם הפה.
וכשהגיע לקומה של שלגייה ושבעת הפרואנים הבין שהקופסה שהרים היא בוודאי זו שנפלה אחרי הצעקה, וגם אחרי הירייה.
כך בוודאי אירע הפשע, שזירתו הייתה החצר הפנימית של נפשו ותו לא.
הוא היה גם הפושע וגם הבלש, ואם חושבים על זה, גם הקורבן.
מול דלת הדירה שלו הוא נזכר להציץ בעינית, פחות כדי לבדוק אם היא הפוכה ויותר כדי לגמור את הסיגריה.
אבל היא כן הייתה הפוכה, ומה שהוא ראה היה מבעית:
אבא שלו נפל מהמיטה ונראה שראשו פגע בכיסא הברזל ששימש שידת לילה, ודימם קשות והדם צבע את הכרית.
לפי הזווית של הזרוע הימנית אפשר היה להסיק שהוא כילה את כוחותיו האחרונים בניסיון להגיע לטלפון הנייד של הבן שלו ולהתקשר, השד יודע למי.
ליצ׳י, שעמד לזרוק את הבדל ולמעוך אותו ברגלו, הצית לעצמו עוד סיגריה בעזרת הבדל והמשיך לרחוב.
פתאום נזכר שהוא צריך לקנות כמה דברים, והוא שיער שהסיני בפינה יהיה פתוח (בני ארצו הם היחידים שעובדים ברצינות במדינה הזאת).
אחר כך חשב שמוטב ללכת לתחנה ולמסור עדות לגבי השוד שראה מהגג.
על הדרך הוא יוכל לספר את הסיפור של החצר הפנימית.
בטוח שהקולגות ייהנו, גם אם אחר כך יתייחסו אליו כמו לאידיוט (ממילא הם כבר קוראים לו ליצ׳י, כאילו הוא איזה פרי, אז מה אכפת לו).
החשוב הוא לעכב כמה שאפשר את החזרה הביתה, ושכולם יֵדעו שאם הוא נטש את הבית לרגע זה היה רק כדי למלא את חובתו.
*דימוי:
ויליאם אגלסטון, "שטיח אדום ואקדח" (1981-982) היא עמדה כל הבוקר במטבח וסיימה להכין שלוש עוגות שהיה עליה למסור אחר הצהריים.
מאחוריה חזרה הטלוויזיה על המראות של פיגועי הטרור, אותם מראות שוב ושוב כבר שעתיים.
אָמַנדָה לא שמה לב למה שנאמר.
שתי בנותיה, לעומת זאת, לא התיקו את מבטן מהמסך.
לפעמים הן נראו לאמנדה כמו שתי קופסאות של עור חם, והיא רצתה לפתוח להן את הראש כדי לדעת על מה הן חושבות.
מאז הגירושים לא גילו הבנות עניין בשום דבר חוץ מטלוויזיה ובגדים.
הטלוויזיה הייתה חייבת לפעול תמיד, על ערוץ 57 (ערוץ החדשות של הטלוויזיה הבריטית), ובכל בוקר צריכה הייתה לחכות להן מערכת בגדים נקיים:
תחתונים, גרביים, מכנסיים, חולצות, והחלוק של התלבושת האחידה.
הכול היה צריך להריח כאילו יצא כרגע מהכביסה.
הן לא היו צריכות לבקש את זה, והן גם לא אמרו שום דבר.
כבר חודשיים שהבנות שלה לא מדברות אתה וגם לא משוחחות ביניהן בנוכחותה.
הן פשוט היו מתחילות לרחרח את ההבגדים שהייתה משאירה להן על המיטה ומסרבות ללבוש את מה שכבר נלבש.
נדרשו לאמנדה רק שני בקרים להבין מה הן רוצות, ואולי כדי שהגחמה לא תהפוך לדרמה נוספת, היא הסתגלה לשגרה החדשה בלי ויכוחים.
פעם אחת היא חשבה להשאיר להן משהו מלוכלך כדי לראות מה יקרה ;אולי הן ידברו אתה, או יתחילו לבכות.
כל דבר.
כי בעמקי לבה התגעגעה לקולות המתוקים שלהן.
קולותיהן של הבנות היו נשמעים לה כמו משהו בדיוני.
מתוקים מדי, וגבוהים, ודומים זה לזה.
הם היו, לדעתה, כמו קולות של נשים מיניאטוריות.
בלילה היתה אמנדה מצמידה את אוזנה לדלת חדרן של הבנות כדי לשמוע אותן.
הבנות ניסו לתקשר זו עם זו באנגלית.
זו הייתה שיחה מגושמת, שהופרעה בשאלות ובתיקונים.
אמנדה לא ידעה אנגלית, אבל קל היה להבין שהן מסכימות ביניהן על מה שעתיד לקרות ביום המחרת.
הבכורה היא זו שדיברה יותר, אמנדה אפילו חשבה שהיא נעשית קצת שתלטנית, והיא גם זו שידעה מתי להנמיך את קולה כדי שאמנדה לא תשמע משהו חשוב באמת.
לילה אחד היא שמעה אותן מדברות על אבא שלהן.
אמנדה הבינה רק מילה אחת וזה הספיק לה.
שבועיים קודם לכן, כששוטטה בין מדפי הסופרמרקט, גילתה אמנדה דאודורנט שמיועד לבגדים.
המכל היה עשוי פלסטיק ועל התווית חייך זוג שהביט למצלמה.
העין השמאלית של האישה פזלה קלות.
באותה שעה היו הבנות שלה בבית הספר, במרחק חמישה עשר רחובות מהסופרמרקט, אבל אמנדה הביטה לצדדים כחוששת להיתפס בקלקלתה כשניסתה את הניחוח בקצה חולצתה.
היה לו ריח של מרכך כביסה, ריח מתוק ומלאכותי.
למחרת בבוקר, לפני שהעירה את הבנות, היא התיזה מן הבושם על הבגדים שלבשו ביום הקודם, וגיהצה אותם כדי שלא יהיו לחים וכדי שהריח לא יהיה מרוכז מדי.
הבנות רחרחו כל פריט והתלבשו כאילו לא קרה דבר.
אמנדה הרגישה את ההקלה בבטנה והכינה ארוחת בוקר טובה.
אחר כך הקדישה חמש-עשרה דקות לסירוק שערן עד שהיו מרוצות.
כשגמרה, השתלשלה עד לכתפיים צמה מושלמת מראש כל אחת מבנותיה.
ממרפסת הקומה הרביעית היא ראתה אותן הולכות בדרך לבית הספר.
הן הלכו יד ביד, צמתה של כל אחת נעה כמטוטלת, שתי מטוטלות זהות ומתואמות.
אמנדה דמיינה שהן שני עכברים המוּנעים באמצעות קפיץ.
הבנות נעצרו באמצע הרחוב, החליפו מבט ופיזרו את השיער.
לאמנדה נדמָה שהן צוחקות.
חודשים עברו מאז שמעה אותן צוחקות.
כשהיו העוגות מוכנות היא הניחה אותן בקופסאות, הֵגנה על הקישוט ברצועות קרטון, והתקשרה ללקוחה.
אין צורך שתבוא, אמרה לה הלקוחה, היא תשלח מונית לביתה לקחת אותן.
הלקוחה תיתן לנהג את המעטפה עם הצ'ק.
אמנדה שטפה את הכלים האחרונים, הסירה את הסינר והתיישבה ליד הבנות, שעקבו אחרי מראות הפיגוע.
ככל שהצליחה להבין, התפוצצה פצצה בקניון בלונדון.
זה קרה באותה שבת בבוקר, כשכל החנויות גדושות קונים.
עד לאותו רגע מנו לפחות חמישה-עשר הרוגים ועשרות פצועים.
המראות עוררו את תשומת לבה.
כמעט לא היה דם, גם לא הריסות ולא עשן.
מובן שהמצלמות לא הצליחו להגיע עד לקניון, ובחדשות היו צריכים להסתפק במעט שאפשר לצלם ממרחק של שני רחובות מהפיגוע, בעדויות של עדי הראייה, של הניצולים, של הרשויות, ובמעט קטעי הווידיאו הביתיים שהחלו להגיע לערוץ.
היא חשבה שחסרה בכל זה תחושת מציאות.
אמנדה אמרה את זה, אבל הבנות שלה התבוננו בה כאילו הן לא מבינות אותה, כאילו היא, ולא מגישת החדשות, דיברה בשפה אחרת.
הצלצול הקפיץ אותה מהכיסא.
זאת הייתה המונית.
אמנדה ירדה ובידיה שתי העוגות הראשונות, וכשכבר הייתה ברחוב התבוננה בנהג הפג'ו הכחולה.
זה היה גבר כבן חמישים, שמן, שהיו לו שיער שחור ושפם עבות.
עינו השמאלית רעדה והימנית נצצה בשובבות ילדותית.
הגבר פתח את הדלת האחורית של המכונית, החווה בידו על המושב והזמין אותה לעלות.
"זה רק העוגות" אמרה אמנדה.
"שלוש עוגות."
הנהג חייך.
"את מפסידה טיול" אמר.
"מה תעשה כדי שהן לא יזוזו?
אם הן ייפלו זה יהיה אסון."
"נשים להן חגורות בטיחות."
"מצחיק מאד."
אמנדה הניחה את העוגות על גג המכונית והלכה להביא את העוגה הנותרת.
בדירה עדיין דלקה הטלוויזיה, אבל הבנות כבר לא היו במטבח.
היא קראה לבכורה מתוך הרגל, כי היא לא אהבה שהן מחוץ לטווח ראייתה.
הילדה לא הגיבה.
היא חזרה לרחוב וגילתה שהנהג פתר את הבעיה:
שתי העוגות הראשונות נחו בתא המטען – תא מטען נקי ומבושם כל כך שהזכיר לה את מגירת הבגדים התחתונים שלה – וסודרו על מגש פלסטיק שבתוכו יכלו לעמוד ולהישמר שלוש עוגות בלי שייגעו זו בזו בטלטולי הדרך.
"הצעה של הגברת" אמר הנהג בחיוך.
"היא חושבת על הכל."
"יופי."
חמש דקות אחר כך כבר היו העוגות בדרכן ואמנדה חזרה לדירה והצ'ק בכיס מכנסי הג'ינס שלה.
כשחזרה גילתה שהטלוויזיה כבר לא במטבח.
השקט עורר בה אי-נוחות.
כבל שחור ועבה עבר בסלון, חצה אותו לשניים ונכנס לחדרן של הבנות.
אמנדה דפקה אבל הן לא ענו לה.
אף על פי שעוצמת הקול הייתה נמוכה, היא עדיין יכלה לשמוע את קולה של הכתבת הבריטית.
היא דפקה פעם נוספת והן שוב לא ענו.
היא נותרה עומדת ליד הדלת בדממה.
היא יכלה לראות כל סנטימטר באותו חדר שהן לא נתנו לה להיכנס אליו, אבל היא הייתה צריכה לדעת איפה הן העמידו את המכשיר, איפה הן יושבות, עד כמה השתנה החדר הוורוד של בנותיה בפלישה הזו.
היא רצתה לבכות ובו בזמן הרגישה שהן משחררות אותה.
היא חזרה למטבח.
עכשיו יכלו להיכנס אליו צלילי הרחוב.
היא פתחה את חלון חדר הכביסה כדי שייכנס גם קצת אוויר צח והתיישבה על אחד השרפרפים.
היא נעלה סנדלי עור חומים שהחזיקו את קימור כף הרגל והותירו את הבהונות גלויות.
הבוהן השנייה הייתה ארוכה יותר ושיוותה לקצה כף הרגל צורה משולשת.
זה היה סימן היכר משפחתי.
לאביה, לבנותיה, ומישהו אמר לה שגם לסבתה, היו בדיוק אותן כפות רגליים צרות ומשולשות.
מבעד לעור הלבן נראה וריד עבה וכחול שחצה את קימור כף הרגל ופעם ליד העקב.
אמנדה נרכנה כדי ללחוץ עליו והרגישה את לחץ הדם.
היא לחצה חזק יותר והפעימה הפכה לכאב קל.
הטלפון צלצל.
"הלו?"
"מהממות, הן יצאו מהממות.
ותתכונני, כי אם הן כמו הקודמות, החברות שלי ייפלו מהן.
תוך שבוע את מפוצצת בעבודה."
"הלוואי."
"הצ'ק בסדר?"
"כן, מצוין."
"טוב, מותק, תעבדי כמה שבא לך, אבל תזכרי שבעוד שלושה חודשים יש אירוע למָריאָנה ואני רוצה אותך לעצמי.
ובשבוע הבא נבחר את התפריט."
"עדיף שאני אביא לך את הקטלוג הביתה."
"מעולה."
"אז אני מחכה לטלפון ממך."
אמנדה חייכה והביטה מסביבה.
השולחן היה מלא קערות נקיות זו על גבי זו.
היו שם תבניות אלומיניום, שקית זילוף, צנצנות תבלינים, כפות מנצנצות.
הייתה גם כוס מדידה וקערה עם אפרסקים, אגסים, תותים ודובדבנים שבישמו את האוויר.
על משטח העבודה – שמונה צלחות קינוח, שישה ספלים, הבלנדר, המערבל החשמלי, צנצנת הסוכר, תמצית הווניל, מקלות הקינמון, השוקולד והגבינה.
תוך חמש-עשרה דקות הכול יהיה במקום.
תוך חמש-עשרה דקות נוספות הכול יתחיל שוב מחדש:
שעת ארוחת הערב התקרבה.
אמנדה צעדה בסלון ולאורך המסדרון לצד הכבל השחור של הטלוויזיה כאילו הכבל הוא חוט שמורה לה איפה התחיל ומתי ייגמר כל זה.
היא דפקה על דלת חדר הבנות, והפעם לא חיכתה שיענו לה אלא ניסתה לפתוח.
נראה שהטלוויזיה עומדת ממש מעבר לדלת ומונעת ממנה את הפתיחה.
היא הצמידה אוזן אחת לדלת.
היא שמעה את קולה של הכתבת ואת בנותיה חוזרות אחרי כל מילה שלה.
היא שמעה רעש של ניירות, של מגירות שנפתחות ונסגרות.
אחר כך נדמָה לה שהן מזיזות את הרהיטים.
היא רצתה לשאול אם הן בסדר, לבקש שיפתחו לה, היא רצתה לדפוק על הדלת, אפילו להפיל את הטלוויזיה, ולהיכנס לחדר הזה כדי להחזיר כל דבר למקומו.
אבל היא חזרה למטבח, פתחה את המקרר והתבוננה פנימה.
היו שם בשר, ביצים, פטרוזיליה טרייה, לימונים, תפוחי אדמה.
כעבור זמן מה הפכה בהדרגה את ערימת נתחי הבקר הנאים לערימת שניצלים מטוגנים, ותפוחי האדמה היטגנו עד שהזהיבו.
אמנדה שנאה את ריח הטיגון, את השמן המתיז על אריחי המטבח ואת העשן השחור של הטיגונים האחרונים, אבל היא אהבה אוכל פריך.
היא הכינה קנקן של מיץ, חתכה כמה פלחי לימון, והניחה על מגש שתי צלחות עם אוכל ושתי כוסות מיץ.
היא השאירה את המגש ליד דלת חדר הבנות וחזרה למטבח כדי לאכול לבדה.
כשסיימה שטפה את הכול, ורק אז חזרה למסדרון.
שם היו מונחים המגש ושתי הצלחות הריקות.
"היה טעים?" שאלה.
הן לא ענו.
"מחר יום ראשון.
אפשר ללכת לסרט."
נשמעו מלמולי החדשות, וחוץ מזה דממה.
הבנות כבר נרדמו.
לפני שהלכה לישון רצתה אמנדה להתקלח כדי להסיר את ריח האוכל ואת העייפות.
היא התפשטה והניחה את כפות רגליה היחפות על המרצפות הקרות.
היא פתחה את ברז המים החמים של המקלחון והאדים כיסו את הראי.
תחת המים הפושרים הרגישה אמנדה ששריריה מתרחבים, שהחזה שלה נפתח.
התחשק לה לעשן.
היא הפסיקה לעשן לפני שנים, אבל באותו רגע הייתה מדליקה סיגריה, כדי ללכלך קצת את הריאות, את האוויר, כדי שיוכתמו אצבעותיה, שיניה, כדי שהעונג יותיר סימן.
אחר כך נפתחה דלת חדר האמבטיה.
היא אמרה "תפוס" והצליחה לראות את צלליתה של בתה הקטנה שנכנסה פנימה כאילו לא שמעה אותה.
היא היית לבושה בכותונת הסגולה.
בתה הבכורה עמדה ליד הדלת.
אמנדה לא זזה תחת המים ;
ברגע ההוא היא הרגישה שבנותיה לא יודעות שהיא שם, ולא רצתה שהן יגלו אותה.
הקטנה הרימה את הכותונת עד למותניים, התיישבה על האסלה ועצמה את עיניה כאילו היא צריכה להתרכז כדי לעדות פיפי.
"זהו?" שאלה הבכורה.
הקטנה לקחה את חתיכת הנייר שהכינה לה אחותה, ניגבה והורידה את המים, הבכורה פתחה את ברז הכיור והקטנה רחצה את ידיה.
הן יצאו מחדר האמבטיה בלי לסגור את הברז והשאירו את הדלת פתוחה.
תוך שניות מועטות כבה הדוד והמים הקפואים הלמו בגופה העירום של אמנדה, שלא הגיבה בזמן.
דימוי:
אריקה אינאוקה מתוך הקובץ "בבשר החי", הוצאת זיקית, 2014.
אדון פ.ר מוֹנְטֵס שב לביתו כל ערב בשעה תשע.
הוא התגורר בדירה מרווחת ברחוב אַרְמֵנְדָארִיז, שהיו לה חלונות גדולים הפונים לכיוון הים הבלתי-נגמר.
אחרי שסגר מאחוריו את דלת המעלית, לרוב היה אדון מונטס מניח את התיק על הספה, צועד כמו גנרל לחדר המגורים וניגש לבר.
בעודו עומד, היה שומט שלוש קוביות קרח לתוך כוס ומוזג לו מנה גדולה של ויסקי, מתענג על הרגע.
הוא נהג להביט בדמות הנשקפת אליו בנוזל הצלול.
כזה היה:
פנים שטוחות, עיניים שקועות, הבל נשימתו מכתים את כוס הזכוכית.
כשעקבות המשקה על שפתיו, היה ניגש להקשיב למזכירה האלקטרונית.
סביר להניח שקול נשי ממתין לו על הקלטת:
"הלו…זו מָאיְירָה.
אני מתגעגעת אליך.
אני פנויה בשבת.
תתקשר, מתוק שלי".
הודעות שכאלה שבו והופיעו במחרוזת קולותיו הליליים.
היו גם קולות אחרים:
שאלות ובירורים מהמשרד, תיאומי פגישות, הצעות עבודה רבות.
מונטס היה נשיא התאגיד "מיקרו-וורלד".
שני תפקידיו העיקריים היו לדחות מועמדים לעבודה, ולנסות להרחיב את רשת החנויות של התאגיד.
אף על פי שהיתה זו שנת 1989 והטרור השתולל ברחובות לימה, מצבה של החברה היה טוב.
והוא היה המרוויח העיקרי מכך.
חלונות גדולים, רהיטים מעור בוהק, פסלי שיש, ארון משקאות מלא בקבוקים.
הוא נהנה לפסוע בחדר המגורים לאיטו, הכוס בידו.
ריחו המבושם של האוויר, הצבעוניות הדחוסה של השטיח, הציורים היקרים, כל אלה השרו עליו תחושה נעימה.
מתקפות ארגון "הנתיב הזוהר" החריבו את לימה, ובכל זאת, עדיין היה בידו ללגום מהכוס ולהביט בשמיים.
יום אחד, אולי בקרוב,ייאלץ גם הוא לעזוב.
*** אדון מונטס חש נינוח.
רהיטים סגולים, ארונות מצופי לקה, יער של פסלי בדולח, שולחנות ארוכים ומבריקים.
ערפילית כהה נשקפה מבעד לחלון הרחב, מערבבת את השמים במים ומגלה את קצף הים שבמרחק.
הווילון המוסט-למחצה ריחף לו בריקוד גלי.
אורותיהן הזעירים של כמה סירות הבהבו מפעם לפעם עם זוהרו של כוכב בודד.
כיסא ניצב אל מול החלון.
הוא נהג לשבת עליו לפעמים, ולהביט בחלל שבאוויר ובמים.
*** מונטס לא יכול היה לחיות בלי כמה מטרים של מרחב פנוי סביבו.
הוא הרגיש בנוח בחדרים גדולים, ועדיף לבדו.
שיחות עם בני אדם עוררו בו מיד תחושת אדישות, וברוב המקרים אף טרדה.
חברתו האלגנטית של תֶאוֹ החתול סיפקה את הצורך המועט שלו בחיבה.
תאו היה יצור עדין ואפור, עם שפם ארוך, כפות עדינות ועיניים מכושפות.
הוא נהג לצוץ מבין הרהיטים כשמונטס היה בדירה לבדו, או עם איזו אישה.
*** הוא היה בשנות החמישים לחייו, אך הרגיש – ולדברי כמה מכרים ותיקים, גם נראה – כאדם בן שלושים או ארבעים.
המאורעות החשובים באו מוקדם מדי, ולעולם לא חלפו.
הוא התחתן עם לֶטִיסְיָה, שירשה ממשפחתה הון של מיליונים ונטייה לאלכוהוליזם.
אחר כך נפטר ממנה בגירושים מהירים והשקיע את הכסף שלה בייבוא ובמכירת מחשבים.
עד מהרה התקבל לעבודה במיקרו-וורלד, וניהל מוקדי שירות בלימה ובפרובינציות.
הוא טיפל בפרסום, בתשלומי המשכורות ובענייני מנהלה, כל זאת בלי לצאת כלל מהמשרד, באמצעות חלוקת הוראות למנהלי האזורים השונים בלבד.
עורו הפך עבה לאחר שנצרב בחומה של ילדות קשה, בזכר ידו האלימה ונהמת קולו של אביו, בהד המהלומות הנוחתות על גופו.
אבל המעמד שרכש לו עם השנים היה כנקמה מתוחכמת, והיא הגנה עליו מפני הזיכרונות הללו.
*** למונטס היתה מכונית וולוו, והוא לא הסכים לתת לאף אחד מנהגי החברה לנהוג בה.
היתה זו טירה מפוארת על גלגלים, מלבן מוצק מצופה לוחות מתכת בוהקים, שתמיד נראה כצף על הכביש.
הוא היה בדרכו הביתה באותו הלילה, בסופו של יום עבודה רגיל.
האנשים שעל המדרכה חלפו במראה האחורית של המכונית כפריטים בתערוכה.
שומר הראש שלו חגג את יום הקדוש של בנו, ומונטס ציפה בשקיקה לבדידות שהמתינה לו בדירתו.
הוא חצה את שדירת לָארְקוֹ, חולף על פני טור המכוניות העומדות בה.
לפתע הוצפו המספרים שעל לוח המחוונים בהבזק של אור.
פתאום היה לבדו באוויר השחור.
הפסקת חשמל.
הרחוב התמוסס לו, כבמעשה קסם עגמומי ורב-עוצמה.
כאילו היה בתוך מנהרה, אך גם נותר באוויר הפתוח.
היו כל מיני תזוזות בחשיכה.
מונטס ראה כמה אנשים רצים על המדרכה.
הוא עצר בסמוך לאוטובוס, כמעט נוגע בפנסיו הקדמיים.
הוא שמע את הפיצוצים ונרעד במקומו.
ואז הרגיש באיוושה.
מישהו נכנס למכונית שלו.
*** הוא ראה צל קטן ודקיק.
מונטס שלף את האקדח מתא הכפפות והסתובב במקומו.
הוא מצא את עצמו מכוון אותו לעבר זוג עיניים בוהקות, מוקפות בעור מלוכלך, כתר שיער פרוע לראשן.
הוא קירב את האקדח לפנים.
"צא החוצה," אמר.
פנסי האוטובוס האירו על המושב האחורי.
מונטס הצליח לראות טוב יותר:
זה היה ילד.
תווי פניו כחושים.
עיניו הגדולות לא חדלות להביט בו.
הן הקרינו פחד, ובה בעת גם נחישות מפתיעה.
באותו הרגע הבחין מונטס בניידת משטרה הנוסעת באיטיות בסמוך.
אולי השוטרים נמצאים בסיור.
מכוניתם היתה עלולה לעצור בכל רגע.
מונטס חכך בדעתו מה לעשות.
הילד הזה שבמושב האחורי יכול להיות טרוריסט.
שותפיו לפשע הטמינו פצצה באיזה בנק, נמלטו והשאירו אותו מאחור.
הנער הצעיר פשוט לא עמד בקצב.
צריך להכריח אותו לצאת מהמכונית?
לא.
לא צריך.
אם השוטרים יראו מישהו חשוד יוצא מהמכונית שלו, הם עלולים לחשוד גם בו.
אולי הילד הזה חבר בנתיב הזוהר.
אולי.
הכי הגיוני להמשיך לנהוג.
"שקט," הוא אמר, מניח את האקדח.
"שקט.
אל תזוז.
תתקרב, כדי שאראה אותך."
הילד ציית.
מונטס פנה שמאלה לשדרת לה פאס.
*** הוא הבחין במראה כי ניידת משטרה נוספת מתקדמת לעברם, אולי נעה בעקבותיהם.
"לעזאזל," אמר.
מונטס המשיך בשדרה, ולאחר שחלף על פני כמה גושי בניינים פנה לרחוב אַלְקַנְפוֹרֵס.
כמה צללים רצו מנגד במעלה הרחוב.
הוא נסע לכיוון שדרת לָארְקָה, במחשבה שעדיף להיות במקום הומה.
מכוניות נדחפו סביבו.
הניידת פנתה לאחד הרחובות הצדדיים.
חלל שחור מילא את מקומה במראה האחורית.
מונטס הגיע לפינת רחוב סן-מרטין.
הוא עצר בפתאומיות.
הרחוב נראה נטוש.
הוא נאנח בכבדות.
יכול להיות שהוא מסיע חבר בארגון טרור רצחני?
"צא עכשיו." הוא הסתובב לעברו, מצביע על הדלת.
הילד התבונן בו.
מונטס הביט במראה.
מכונית התקרבה לעברו מאחור, ומאחוריה עוד אחת.
הן צפרו.
זה היה לילה ללא חשמל, וכולם כבר רצו להגיע הביתה.
*** עדיף להמשיך עד לבניין המגורים שלו, במרחק כמה רחובות.
שם יהיה בטוח.
הוא נהג בלי לחדול להביט במראה.
בסופו של דבר חנה מול הדלת הראשית של הבניין.
זה היה יותר טוב מלהמשיך להסתובב ככה.
השוער ישב בפתח.
מונטס חשב להוציא את הילד מהמכונית בכוח, אבל אולי זה ימשוך יותר מדי תשומת לב.
אולי יש עוד טרוריסטים בקרבת מקום, מאחורי אחד העצים, בשיחים, צמודים לאחד הקירות?
אולי עקבו אחריו?
הוא כבר עמד לזרוק את הילד מהרכב, אבל אולי עדיף לא להשתמש באלימות.
הוא הביט בו והבחין שוב בעיניים הגדולות והלחות.
באמת יכול להיות שהוא טרוריסט?
שאל את עצמו.
הוא נראה לו עכשיו כמו ילדון חסר הגנה.
הוא פתח את הדלת.
"הי, למה אתה לא הולך הביתה?"
הילד המשיך להביט בו.
עוד פיצוץ נשמע במרחק.
הילד נרעד והסתכל אחורה.
צלם השחור של הבניינים נותר ללא שינוי.
פוצצו עוד איזה בנק, או תחנת משטרה.
מונטס רכן לפנים במושבו, דלת המכונית עדיין היתה פתוחה.
הוא חזר על הדברים בקול שקט.
"תראה, אני אתן לך משהו," אמר והוציא שטר מהארנק.
"תקנה בזה בגדים.
עכשיו לך מכאן."
הילד לא זז.
"איך קוראים לך?", שאל מונטס לבסוף.
"גבריאל", ענה הילד בקול חלוש.
הוא תחב את השטר לידו של הילד.
"תראה, גבריאל.
אני לא יודע מאיפה הגעת.
אני נותן לך את הכסף הזה, לך הביתה וגמרנו.
אני לא רוצה לפגוע בך.
אני רק רוצה שתלך מכאן.
אתה מבין אותי?"
"כן," מלמל הילד בסופו של דבר.
לפתע חש בבוהק פנסים.
ניידת משטרה האירה את סביבתם, ושני שוטרים ירדו ממנה.
"ערב טוב," אמר מונטס והזדקף לאור הפנס.
"ערב טוב," ענה השוטר.
היו לו שפם עבות, עיניים נוקשות ואף נשרי.
"תעודות, אדוני."
מונטס הציג את כרטיס הבוחר שלו.
"והילד?", שאל השוטר השני.
"מי הוא?"
מונטס התלבט.
אם יגיד להם שהוא מנקה מכוניות, ישאלו מה הוא עושה במושב האחורי.
מצד שני, גם לא יכול היה להרשות שיעצרו אותו.
זה היה מסוכן מאוד.
אולי הוא לא טרוריסט.
אבל אם כן, והמשטרה תחשוב שיש ביניהם קשר כלשהו, הוא לא רצה אפילו לחשוב על ההשלכות.
אם יש לך טרוריסט במכונית אתה יכול להגיד שלום לשם הטוב שלך, לעבודה, לחֵבְרָה.
"הוא מנקה לי את הבית, המפקד.
אני גר כאן.
אני לוקח אותו לתחנת האוטובוס.
ראיתי שיש הפסקת חשמל…ולא עוברות כאן מוניות שירות באזור."
"עלה הביתה, אדוני," אמר השוטר.
"העוצר מתחיל עוד עשר דקות.
אולי יהיו עוד פיצוצים, זה מסוכן."
"בסדר גמור."
השוטרים חזרו להתיישב בניידת, אמרו משהו במכשיר הקשר ונסעו משם.
מונטס נשאר במקומו, מביט בניידת המתרחקת.
תחושת זעם פשטה בגופו.
למה הוא צריך לדאוג לילד הזה שנכנס לו למכונית?
הוא יצא, פתח את הדלת האחורית ורכן לכיוונו.
הוא כבר נתן לו כסף.
עכשיו ישאיר אותו שם ברחוב ויחנה בחניון הבניין.
הוא נטל את הילד בזרועותיו.
הילד היה יותר כבד משחשב.
המשקל המפתיע גרם לו לפסוע לאחור בפתאומיות.
*** הנער הקטן היה חבוק בזרועותיו.
מונטס חש את חום גופו.
מכונית נוספת פנתה לרחוב.
זרועותיו של הילד צנחו בריפיון על גבו של מונטס.
הוא הבחין באימה שהמכנסיים שלו רטובים.
"חרא," צעק.
הוא שמט את גבריאל, והילד צנח על מדרכת הבטון.
מונטס הביט ברגלו.
היא היתה מוכתמת בדם, והוא טפטף על הנעל.
עיניו הגדולות והמפוחדות של הילד לא חדלו לעקוב אחרי מבטו.
עוד ניידת משטרה חלפה בקרבת מקום והאירה עליהם.
מונטס נטל שוב את גבריאל בזרועותיו.
הוא הרגיש מוזר, לא בגלל הדם שעל בגדיו או בגלל הפחד מהמשטרה, אלא בשל גל הצער ששטף את חזהו.
הוא לא הצליח להסביר למה הבעת פניו של הילד ציערה אותו כל כך.
מי זה הילד הזה?
מונטס חש כאילו הוא מכיר אותו ממקום כלשהו, אף שלא ראה אותו מימיו.
הוא נכנס לבניין.
גבריאל צלע לצדו.
חוֹזֶה, השוער, המתין לו.
"ערב טוב, אדון מונטס."
השוער הביט בגבריאל.
"מצאתי אותו ברחוב," אמר מונטס.
"נראה שהוא נפל.
אני אטפל בו." אחרי הפסקה קצרה, הוסיף:
"זה ילד מהשכונה."
"בסדר גמור, אדוני."
השוער לחץ על כפתור המעלית.
"אעלה במדרגות.
יורד לו קצת דם."
מונטס נשא אותו כאילו היה חלק ממנו.
*** הגוף החמים היה בחיקו.
מונטס ראה בהקלה את דלת דירתו.
"כמעט הגענו," אמר.
הוא עזר לגבריאל לפשוט את מכנסיו בחדר האמבטיה.
בשרה האדום והחשוף של ירכו עדיין נטף דם.
מונטס הצליח למצוא בקבוק של מי חמצן.
כדור הרובה שרט וקילף את העור.
הפצע נראה שטחי, אבל ברור שצריך רופא.
הוא הרים את שפופרת הטלפון.
*** מוקדם בבוקר המחרת נכנס מונטס לחדר המגורים.
גבריאל ישן על הספה רחבת הידיים.
הוא לבש פיג'מה גדולה בהרבה ממידותיו, והיא נראתה כמו גלימה לגופו.
מונטס חייך.
פניו החלקות ושיערו הפרוע של הילד הזכירו לו מישהו.
ברור שהזכירו…היה זה כאילו הביט באחת מתמונותיו הישנות.
*** חברו של מונטס – פֶּפֶּה – היה רופא בעל חיוך מחוכם, ששאל מעט שאלות ותמיד נשא אישור מעבר בשעת העוצר.
אתמול בלילה הוא חיטא את הפצע, חבש אותו ונתן לגבריאל כדור נגד כאבים.
תאו פסע לעבר הספה, בוחן בסקרנות את האורח.
גבריאל שכב לצידו, הילת נצח אופפת אותו בשנתו.
אתמול סיפר למונטס שמכר ממתקי קרמל וסוכריות בפינת הרחוב.
היה פיצוץ לידו, והוא נמלט מהמקום בריצה.
הכדורים שרקו באוויר, ופתאום הוא נפגע ברגלו ונפל.
השוטרים היו בעקבותיו.
ואז הוא ראה את המכונית של מונטס.
הוא לא רצה ללכת שוב לתחנת המשטרה, כבר לקחו אותו לשם בעבר.
סלח לי, אדון.
סלח לי.
הצלת אותי.
השעה היתה תשע בבוקר.
מונטס חשב להעיר אותו.
הוא בכלל יכול ללכת, להגיע הביתה?
אולי ייתן לו לישון עוד קצת.
לרגע אחז בו הפחד שאולי הוא מת.
אבל פתאום, כבמעשה נסים, הילד פקח את עיניו.
"איך אתה מרגיש?"
הילד התמהמה לפני שענה.
"כואב לי…אבל פחות."
"בוא לאכול ארוחת בוקר."
כשראה את הילד קם מהמיטה המאולתרת, חשב מונטס שהוא יכול לקנות לו כמה בגדים.
הרי אלו שלו היו מלוכלכים וקרועים.
עם הבגדים שיקנה יוכל ללכת הביתה, חשב.
הילד יוכל ללכת.
ואחר כך?
לחזור לרחוב.
להמשיך למכור שוקולד, לקיים את גופו הכחוש בהמולת הרחוב השקטה.
הוא הושיב את גבריאל לשולחן וביקש מהגברת רוזה שתגיש ארוחת בוקר לשניהם.
הם יאכלו יחד.
ואחר כך מונטס יצטרך לחזור לעבוד.
הילד ילך משם.
הם יחליפו כמה מילות פרידה, וכל אחד ישוב למקומו.
הוא התנסה בכמה שעות של חמלה, אך העולם ממשיך לסוב על צירו.
"תמזוג לך עוד קצת חלב," אמר.
מונטס הביט בגבריאל שותה את החלב באיטיות.
הוא לא חדל להתבונן בו.
בחוץ, עננים לבנים המשיכו לנוע ברקיע.האביר
1   ברצלונה, 6 ביוני 1926      "זה צריך להיראות כמו תאונה, ברור?" אמר האיש במסכה בקול עמוק.
"אל תדאג, אַסְמוֹדֵאוּס.
ככה בדיוק זה יראה," ענה אחד משני האנשים הנפחדים שעמדו מולו.
הם הגיעו למערת הקבר בשעה שנקבעה על ידי האיש שנקרא אסמודאוס, לבשו גלימות צמר שחורות וכיסו את ראשיהם בברדסים גדולים.
אחר כך פנו אל המזבח המחומש משיש שחור, שלידו המתין להם אסמודאוס.
מערת הקבר, מתחת לבית המידות בן שבעת השערים, היתה מוארת בעששיות קטנות שנתלו על הקירות.
השלהבות הכחולות נסכו סביב אווירת רפאים.
שני פמוטים משני צידי המזבח האירו את דמותו של אסמודאוס, שהכין את הגביע לטקס.
באיטיות הניח אותו על המזבח והביט בשני האנשים בברדסים.
הלהבה העמומה האירה את המסכה על פניו, שהזכירה מסכה של הקרנבל בוונציה.
מתחתיה היו מוסתרים פנים שאיש מ"אנשי הכרכוב" לא ראה מימיו.
במחווה קלה של יד ימינו הורה להם לדבר.
"עקבנו אחריו הרבה זמן, כמו שאמרת.
הזקן הולך תמיד באותה דרך.
הוא יוצא מבית המלאכה שלו בערך בחמש וחצי אחרי הצהרים והולך לכנסייה בכיכר סַנְט פֶלִיפּ נֶרִי," אמר הבריון הגבוה.
"חתיכת דרך."
"הזקן חושב שזה טוב לכאבי הפרקים שלו," אמר הבריון השני.
מבנה גופו היה מוצק מזה של חברו וקולו הדקיק סתר את מראה פניו האכזריות.
אבל במבט שני השניים היו דומים למדי, כאילו הרוע בוחר לעצמו תמיד את אותן הפנים, פחות או יותר.
"הוא הולך לאורך הגְראן וִייה, חוצה את השדרה בערך באזור רחוב בָּאיְלן, לא רחוק מכיכר טֵטוּאָן, אחר כך הוא ממשיך דרך כיכר אוּרְקִינָאוֹנָה ומשם ברחוב פונְטָנֵיָה עד פּוֹרְטָה דֶל אַנְחֶל.
משם הוא הולך דרך רחוב אַרְקס, כיכר נוֹבָה, רחוב בִּיזְבָּה, אַרְק דה סנט סֵבֶר ומגיע, כמו שאמרנו, לסַנְט פֶלִיפּ נֶרִי," הוסיף כשהוא מביט בחברו ומחכה שישלים את הפרטים.
"הזקן נשאר בכנסייה עד שעת הסגירה ואז חוזר באותה דרך..."
"אבל כשהוא מגיע לכיכר אוּרְקִינָאוֹנָה הוא עוצר בקיוסק וקונה את מהדורת הערב של 'קול קטלוניה'.
ואז הוא חוזר לבית המלאכה שלו," קטע אותו חברו.
"הוא מגיע לשם בערך בעשר בערב," סיכם השני.
לו יכלו לראות את פניו של האיש במסכה היו מבחינים בחיוך מלא סיפוק.
הם בהחלט עשו עבודה טובה.
הוא לא טעה כשבחר בהם מבין כל אנשי הכרכוב.
"הזקן הזה נהיה ממש אדוק.
לא להאמין!
הוא מבקר שם מישהו?"
"את הכומר אגוסטין מס, בכנסיית סַנְט פֶלִיפּ נֶרִי."
"הוא המדריך הרוחני שלו," אישר הבריון בעל הקול הדקיק.
"אתם הטובים ביותר.
בגלל זה בחרתי אתכם.
אסור שתקרה שום טעות."
"אל תדאג," אמר הגבוה.
השני נראה כמהסס ואסמודאוס הבחין בכך.
"יש בעיה?"
"יש ילד."
"ילד?"
"כן.
כבר כמה ימים מתלווה לזקן ילד.
הוא מתגורר איתו בבית המלאכה;
בדקנו את זה."
"ממתי?"
"כבר כמה חודשים."
"כמה?"
"כמעט שנה...
אחד-עשר חודשים."
"מה עושה ילד בבית המלאכה של זקן מטורף?"
בזמן ששלושתם שוחחו נכנסו למקום עוד חובשי ברדסים.
הם התמקמו בצורה מסודרת, במרחק כמה מטרים, מאחורי שני הבריונים שדיברו עם אסמודאוס.
הם נעמדו על המרצפות השחורות-לבנות, הסדורות כמו לוח שחמט, ודקלמו מילים משונות.
ככל שחזרו עליהן הלכו והתעצמו המילים עד שהיו למלמול מתכתי, עמוק, שנשמע כאילו בקע ממעמקי האדמה.
אסמודאוס חזר וניסח את השאלה בלחש, כמעט כאילו דיבר בינו לבין לעצמו:
"מה עושה ילד בבית המלאכה עם זקן מטורף?"
"בבקרים הם משוטטים לפעמים בלי מטרה," ניסה בעל הקול הדקיק להפחית מחשיבות הענין.
"ואחר הצהרים הוא מלווה אותו למיסה.
אני לא חושב שאנחנו צריכים לחשוש מילד.
אנחנו יכולים..."
"לא!" חתך אסמודאוס.
"שתי תאונות יעוררו יותר מדי חשדות."
"אל תטריד את עצמך בגלל הילד, אנחנו ננטרל אותו.
הוא בסך הכול ילד."
"הוא קרוב משפחה שלו?"
"כנראה לא.
הזקן חי בבית המלאכה כמו נזיר.
הוא טיפוס מוזר מאוד."
"כן, מאוד מוזר.
אדם אבוד.
אני מקווה שתמסרו את נשמתו לאלוהים עד מחר בערב.
אז תביאו לי את סודו."
"הוא נמצא אצלו כל הזמן?" שאל בעל הקול הדקיק.
"כל הזמן.
הוא אפילו ישן איתו," השיב אסמודאוס.
"חסלו אותו, חפשו בחפציו ותביאו לי את הסוד.
לא יהיה לכם זמן רב עד שכולם יתחילו להתקהל שם, אבל יהיה מספיק.
אני לא רוצה תקלות."
"לא יהיו תקלות.
אתה יכול לסמוך עלינו."
"אני מקווה."
גם הם קיוו.
לטובתם.
שניהם ידעו שאסמודאוס אינו סולח לעולם על טעות.
"דֵאִי פָּאר!
דאי פאר!
דאי פאר!" חזרו ואמרו למנהיג עשרים עוטי הברדסים.
התחינה המוזרה הלכה והתעצמה.
מה שהחל כתפילה היה עתה לקינת מוות מתישה, להפצרה מטורפת של חבורת משוגעים שחזרו והשמיעו שם מגוחך.
"דֵאִי פָּאר!"
אסמודאוס הושיט את ידו אל שני הבריונים והם נשקו לאבן השוהם השחורה על טבעתו, סמל הכוח שלו.
הזעקה הפכה לקורעת לב, על-אנושית כמעט.
שני הבריונים טבלו את ידיהם בדם בכלי המתכת שהחזיק קודם לכן אסמודאוס.
האחרים עברו על פני המזבח בסדר מופתי וטבלו גם הם את ידיהם בגביע המתכת השחור.
קול התפילה הגיע לשיאו.
חובשי הברדסים החלו להתנודד כגלים, הם הושיטו לפנים את ידיהם המגואלות בדם.
קולו היבש של אסמודאוס חצה את הים האפל ושני הבריונים יצאו מהמקום כשהם עוברים בין שתי שורות חובשי הברדסים ומותירים אחריהם שובל של דם.
לפניהם עמדה משימה.
לאחר שעברו חזרו הגלים הקודרים וכיסו את המעבר.
המתכנסים בכו, צעקו את השם כשהם כורעים על ברכיהם ומשתטחים על הרצפה, כאילו נשלטו בידי איזה כוח מטורף.
הם ליקקו את נתיב הדם שהותירו אחריהם שני הנבחרים.
"דֵאִי פָּאר!
דֵאִי פָּאר!"
האיש המכונה אסמודאוס נותר לבדו במערת הקבר זמן קצר לאחר מכן.
סוף-סוף, לאחר זמן כה ממושך, הסוד יהיה ברשותו.
הזקן ההוא היה יכול להיות הטוב שבאנשיו, אבל אי-אפשר לשרת את אלוהים ואת השטן בו-זמנית.
עוד בימיו כסטודנט החל ללמוד את סודות הידע העתיק, את מסתרי אומנותו של הבנאי המומחה.
אנשי הכרכוב ניסו לפתות אותו באותם ימים, אך הוא סירב להצטרף לחבורתם.
אויביהם, שבעת אבירי המוריה, שבו את לבו.
מאוחר יותר, בהשפעת הפטרון רב העוצמה שלו, לאחר שכבר נגלה לו הסוד, הפך לטוב שבהם והתעלומות הופקדו בידיו.
אבל אנשי הכרכוב עמדו כל הזמן על המשמר, ועקבו במשך שנים אחר כל תנועותיו.
הזקן זכה בכישרון ובהתגלות, בצו האלוהי להשלים את את היצירה הגדולה.
אנשי הכרכוב ביקשו למנוע זאת.
הזקן לא יבוא לעולם בשערי הארץ המובטחת, ממש כמו משה רבנו.
לא תהיה ארץ מובטחת.
אסמודאוס ידע עד היכן הגיע.
הזקן עמל כל חייו כשכל מעייניו נתונים לרעיון אחד בלבד, ועכשיו עמד הרעיון להתממש.
הוא שירטט את המפה, פיתח את תוכניתו במשך שנים, הכיר את המיקום הנכון, את הנקודות, את מראי המקום, את המבנים, את שילוב הסמלים המדויק, את שפת הסתרים.
אנשי הכרכוב הניחו לו במשך שנים, ומרגליהם דיווחו על כל התקדמות.
הם לא הפריעו לו, לפעמים אפילו עזרו לו.
הוא עבד בשבילם בלי שידע זאת.
הם ידעו מהרגע הראשון מתי והיכן תתבצע המסירה.
כעת הגיעה שעת מותו.
"דֵאִי פָּאר," חשב אסמודאוס.
"אלים זהים.
ברצלונה, עיר השניוּת הנצחית - היא נוסדה על ידי הרקולס, אל השמש והאור, וגם בידי הלבנה, האלה טנית, האפלה.
העיר הנבחרת.
דֵאִי פָּאר.
הנה הגיעה שעתנו."
אסמודאוס ידע להסתיר את זהותו האמיתית, ולכך היתה חשיבות עליונה.
לו בלבד היתה גישה למסדרונות הסודיים.
הוא חיכה זמן סביר עד שידע לבטח שהוא לבדו.
עתה ישיב לעצמו את מראהו כאזרח מן השורה.
הוא יצא מכורבל בשכמייתו השחורה, כשהוא אוחז מקל בידו השמאלית.
שניים משומריו האישיים המתינו לו בחוץ.
הנהג פתח לפניו את דלת ה'היספנו-סוויסה' שחנתה על המדרכה.
הוא סימן בידו וכולם הבינו מיד למה כוונתו.
בטרם הספיק להתרחק מטרים אחדים שיתק אותו רעש מחריש אוזניים, אחר כך נשמעו כמה יריות והמולת צעקות.
שני שומרי ראשו התקדמו כמה צעדים למרכז הרחוב.
אחד מהם התקרב אליו ואמר לו:
"הם מהאיגוד.
הערב יש להם עבודה, לא בטוח ללכת ברגל, הם פועלים באזור הזה.
עדיף שתעלה לרכב."
ברצלונה היתה עיר מסוכנת, אך לפעמים העדיף ללכת ברגל, לחזור הביתה ללא ליווי גם אם נדרש לכך אומץ-לב.
אותו לילה היה מיוחד, הוא חש צורך לצעוד לבדו, להתעמת עם הסכנה, לתעות בין הצללים.
הוא ביקש להרגיש את עוצמת האפלה, להיזכר בזמנים רחוקים כששמו היה בִּיטְרוּ והוא לא היה אלא נסיך השואף להיות אסמודאוס החדש.
ככה זה היה תמיד, כבר מאות בשנים.
עתה תפס את מקומו בִּיטְרוּ אחר, נסיך אחר, שעד מהרה יהיה אסמודאוס החדש.
עד מהרה נעלמה הצללית שלו באפלה.
רק הערפל וכמה זונות זקנות עוד נותרו ברחובות, בצחנה שעלתה מנמל בַרְצֵלוֹנֵטָה.
הוא נחבא באפלת המבוא של אחד הבתים, המתין דקות אחדות, עטה שוב את המסכה והמשיך בדרכו תחת האכסדרות.
הקיץ עתיד היה להיות חם במיוחד.
הוא הביט בבניין הבורסה בעברה האחר של שדרת איזבל השנייה.
לא היה שם איש.
בשעות אלה האזור הזה של ברצלונה היה לעיר צללים.
זה מצא חן בעיניו.
הוא הרהר בכך כשמישהו תפס בזרועו.
"רוצה לבלות איתי קצת?"
הוא הסתובב ומשך את זרועו.
היד שנגעה בו היתה ידה של אשה מפלצתית, יצור מעוות, מלוכלך ומסריח, שק מחלות.
"עזבי אותי!"
"אתה מכוער כל-כך שאתה צריך לכסות את הפנים שלך?
אני דווקא אוהבת סוטים."
הוא היה יכול להרוג אותה, אבל הבחילה שעוררה בו הצילה את חייה.
הוא התרחק במהירות, חצה את רחוב אָבִינְיוֹ וכעבור כמה דקות נכנס לפלאסה רֵיאָל.
הוא רצה לראות אותם שוב.
בין עצי דקל, על-בסיס אבן, עמדו שני פנסי הרחוב בעלי שש הזרועות, על מנורות הארד, הברזל והזכוכית שלהם.
הוא הניף את מקלו והחל לחבוט בנחש הברזל שהתפתל על אחד מהם.
המהלומות הדהדו בכיכר.
"הי, משוגע!
מה עשה לך הפנס המסכן?"
הוא הסתובב וראה את השיכור המתנודד שעקב אחריו.
השיכור הביט בו.
עיניו היו הדבר האחרון שהאומלל ראה בחייו.
הפחד שיתק אותו.
בתנועה מהירה משך אסמודאוס את ידית המקל שלו ונעץ את הלהב הנסתר בלבו של האיש.
אחר כך חייך בסיפוק.
הלילה יישן היטב.
2      6 ביוני, 2006      חוּאָן גִ'יבֵיי הרגיש כמו חרדון בשמש.
הוא ישב על ספסל בגינת בית האבות ושאל את עצמו אם חלם או דמיין כל מה שעבר בהבזקים במוחו, או שמא אירעו הדברים באמת בזמן כלשהו בחייו.
הוא היה בן תשעים ושתיים, לפחות זה מה ששמע - הבוקר?
אתמול?
הוא לא היה בטוח.
מחשבותיו התעופפו כמו שחפים.
אבל הוא נהנה לשבת בשמש, על הספסל בגינה.
האחות הצעירה, הלבושה בלבן, השאירה אותו שם על הספסל החביב עליו, כמדי בוקר.
"כאן זה בסדר?"
"כן, בתי, איך קוראים לך?"
"אֶאוּלָלְיָה."
"איזה שם יפה!
כמו השם של הקדושה ששומרת על ברצלונה.
זאת שהוצאה להורג על ידי המושל דָסְיאָנוֹס בשנת 304, ברדיפות שעליהן ציווה הקיסר דְיוֹקְלֵטיאנוס.
יום החג שלה הוא ה-12 בפברואר."
רגעי הצלילות האלה לא חדלו להפתיע את האחות.
"זה הספסל שלי, נכון?" שאל הקשיש.
"כן, אותו ספסל כמו בכל בוקר."
"טוב כאן.
אני אוהב את הספסל הזה."
"אני יודעת.
אם תצטרך משהו אני כאן, לא רחוק."
"תודה, חמודה."
"על לא דבר."
האחות כבר עמדה ללכת.
"איך קוראים לך, חמודה?" שאל לפתע חואן ג'יביי.
"אֶאוּלָלְיָה...
כמו הקדושה.
אתה כבר יודע, הקדושה שמגנה על ברצלונה, שהוצאה להורג על ידי דסיאנוס."
"כן, סיפור נורא יפה.
ומזעזע."
אאולליה פּוֹנְס התרחקה בעצב.
זה שנתיים שהיא עובדת בבית האבות, אבל כנראה לא תתרגל לעולם.
למה בני-אדם מידרדרים ככה?
היא ידעה שדברים כאלה קורים, אבל זה שונה כשחווים אותם כל יום מחדש, כשסועדים את הקשישים האלה שאינם מבחינים בין ימינם לשמאלם.
מאז שהחלה לעבוד בבית האבות, אאולליה הפסיקה להאמין באלוהים.
הקשיש נשאר לבדו.
הוא הניח לעבר לערסל אותו, כשלפתע התיישב מישהו לצדו.
"אתה רוצה סוכריה?
כשהיית קטן אהבת כאלה."
חוּאָן הביט שמאלה, אל האיש הגבוה והמוצק שהציע לו ממתק.
הוא נראה כמו שחקן כדורסל.
הקשיש חייך אל הענק וקיבל את הצעתו.
הוא הסיר את נייר העטיפה ובאצבעות רועדות הכניס את הממתק לפיו.
"טעים."
"אני יודע.
מה נשמע, חואן?"
"טוב, טוב מאוד.
שנסתיר את הסוד?"
"לא, חואן.
כבר עבר הרבה זמן מאז, אתה זוכר?"
"לא."
הענק ידע שהוא משקר עכשיו.
"אתה כן זוכר, אני יודע.
רק לפעמים, אבל אתה זוכר."
"לא יכול להיות שאתה הענק.
הוא הרבה יותר מבוגר ממני.
אמנם הזקן הכהה והעבות שלך נראה כמו בערב ההוא, אבל כל-כך הרבה זמן עבר מאז..."
"לא בשבילי.
כבר מזמן כרתתי ברית עם הזמן."
"אני חולם."
"עכשיו לא, חואן.
קודם אולי חלמת, אבל עכשיו לא.
אני כאן, לידך."
"אז לא נסתיר את הסוד?"
"לא, חואן.
עכשיו אנחנו צריכים לחשוף אותו.
הגיע היום.
התוכנית צריכה להתממש."
ראשו של חואן נע מצד לצד.
הוא ידע שעל נכדתו, מריה, מוטל לסיים את המלאכה.
לכן הענק נמצא כאן.
במשך שנים הרחיק אותה מכל זה בניסיון לגונן עליה.
"היא הדבר היחיד שיש לי.
הם יהרגו אותה אם יגלו.
יהרגו אותה."
"אנחנו נשמור עליה."
"כמו על המורה?"
הענק לא השיב.
"הנכדה שלי היא הדבר היחידי שיש לי, כל מה שיש לי בעולם," חזר על דבריו.
הענק ידע שעליו לנצל את הרגע, בטרם תשוב האפלה לכבוש את מוחו של חואן ג'יביי.
"הראש שלי הוא כמו חור שחור.
לפעמים הוא הולך.
לפחות זה מה ששמעתי.
אומרים לי כאן שהוא הולך...
אבל אני אף-פעם לא זוכר."
"היא תבוא, כמו בכל ערב."
"היא באה תמיד?"
"כן, מאז שחזרה.
אני אומר לך, כל ערב."
"כן, אני יודע, אבל לא ידעתי שכל יום."
"כן."
"היא נכדה טובה.
אז, אני צריך למסור לה את ה...?"
"כן, ולספר לה הכול.
כל מה שאתה זוכר."
"אני לא יודע איפה החבאתי אותו.
אתה נשארת בחוץ.
לא רצית לבוא איתי."
"לא יכולתי.
אסור היה לי.
עלי הוטל רק להגן עליך.
אתה היית השומר ואני נשאתי אותך על כתפי כשחצית את הנהר.
זה היה התפקיד שלי, הייתי משרתו של האל."
"יופי של שומר!"
"כן, יופי של שומר," חשב האיש הגבוה והמוצק.
עיניו הגדולות והכהות, המוקפות קמטים זעירים, שפעו טוב-לב.
מבטו נראה כאילו הוא חוצה את הזמן.
הוא, כְּריסְטוֹבַּל, נשבע לשרת את האדון החזק ביותר עלי אדמות.
לכן הוא נמצא שם, ליד הקשיש הזה שמתקשה לזכור על מי הבטיח להגן לפני זמן רב כל-כך.
"היא תבוא.
עליך לספר לה כל מה שאתה זוכר," חזר הענק על דבריו.
חואן שתק.
"אני שומר אותו כאן," אמר לעצמו והניח יד על חזו.
כששב להביט שמאלה הענק כבר לא היה שם.
הוא נזכר.
הוא אביר, אולי אחרון שבהם, ועליו לקיים הבטחה שניתנה למר אנטוני.
עתיד העולם שם, אבוד במקום כלשהו במוחו.
עליו להיזכר, להיזכר.
אין עוד הרבה זמן.
3      בערב נכנסה מריה גִ'יבֵיי לבית האבות מהכניסה ברחוב נוּמַנְסְיָה, אזור שקט מאחורי שדירת הדְיאָגוֹנָל, סמוך לקניון לָה אִייָה.
גינה גדולה הקיפה את הבית, ובה יכלו הקשישים לטייל וליהנות בשמש.
מאז שחזרה מארצות-הברית, לפני שלושה חודשים, באה לבקר את סבהּ מדי יום.
לפעמים הוא אפילו לא זיהה אותה.
מריה היתה יושבת לצידו ליד החלון ומעבירה את הזמן כשהיא מספרת לו על מעשיה או מקריאה לו מתוך ספר, עד שהסתיימה שעת הביקור.
לא היתה לה עבודה קבועה, ושני הימים בשבוע שבהם עבדה במכון המחקר, אפשרו לה לשהות במחיצתו של סבא שלה זמן רב ככל האפשר.
הרי היא חייבת לו כל-כך הרבה.
היא חייבת לו הכול.
היא חיה איתו מאז שמתה אמה.
כשמלאו לה שבע שאלה אותו לראשונה מה קרה.
אמה מתה בשעת הלידה, וסבא לא ידע מי היה אביה.
הוא לא אהב לדבר על הנושא.
ילדותה עברה כמו בוקר אחד ארוך, במחיצתו של קשיש ששמר עליה מכל משמר:
הוא קרא לה סיפורים, סיפר לה מעשיות, לקח אותה לפארק גוּאֵיי, לכנסיית הסגראדה פָמילְיָה, לטיולים במונְטְסֵראט או לקולנוע, לראות את הסרטים המצויירים שכה אהבה.
אפילו בגיל ההתבגרות לא הקשתה על הקשיש שכה דאג לה.
היא היתה תלמידה מבריקה ושקדנית עם גשר מזעזע על השיניים, שתקנית משהו ומתבודדת, שנשאה בשלווה מוחלטת את ההצקות של חבריה בתיכון.
בתקופת לימודיה באוניברסיטה החלו סימני המחלה הראשונים להופיע אצל סבהּ.
כשסיימה את התואר התעקש שתמשיך את לימודיה בארצות-הברית.
"אני לא אעזוב אותך, סבא.
לא עכשיו," אמרה.
אך הוא התעקש לתכנן את חייה.
"את לא יכולה ולא צריכה להשגיח עלי.
אני בן תשעים והמוח שלי עוד עובד.
בבית האבות יטפלו בי היטב.
עליך לנסוע לארצות-הברית, זה הדבר היחידי שישמח אותי.
שתלמדי ותשלימי את השכלתך.
האוניברסיטאות שם הן הטובות ביותר.
כשתחזרי תוכלי לבקר אותי כמה שתרצי."
וכך עשתה.
מעולם לא חלקה על דבריו של סבא שלה והוא לא הרים עליה את קולו.
מעולם לא העניש אותה, לא התייחס אליה כאל ילדה, אלא כאל שווה.
ילדים הם בני-אדם, לא גמדים, נהג לומר.
ילדים מבינים כשמסבירים להם את הדברים כמו שצריך.
וזה מה שעשה:
הסביר לה את הדברים כמו שצריך.
החלטתו באמת היתה הטובה ביותר, הבינה מריה.
ניו-יורק פקחה את עיניה לעולם חדש.
עכשיו היתה בת עשרים-ושש, צעירה נחושה ומושכת.
היא עבדה במכון המחקר ועמדה להשלים את התזה שלה, חוקרת מבריקה של תולדות האומנות שאמנם לא היתה יפה, אך משכה את מבטו של כל מי שפגש בעיניה הירוקות, היפהפיות והמפתות.
היא היתה גבוהה, דקת גזרה, ובעלת קימורים שובי לב.
אבל תמיד אפפה אותה הילה של תוגה ואובדן, אולי בגלל ילדותה הבודדה והמוגנת.
"המחלה מתקדמת," אמר לה מנהל בית האבות בטרם נכנסה לראות את סבהּ.
"בשנות לימודייך התדרדר מצבו מאוד.
אני יודע שזה לא באמת מנחם, אבל סבא שלך...
בקיצור, מעטים מגיעים לגילו."
מריה הקשיבה להסבריו.
"יש לו רגעים צלולים.
הבזקים שבאים והולכים.
אבל הם הולכים ופוחתים.
אנחנו עושים כל מה שאפשר, מטפלים בו כמיטב יכולתנו.
את יודעת שאין למחלה הזאת מרפא."
"אסור היה לי לנסוע."
"ומה היית עושה בשנים האלה?
כלום.
תראי, אני אומר לך שההחלטה שלכם היתה נכונה.
את לא היית מטפלת בו יותר טוב.
יש הרבה אנשים שלא מבינים את זה.
אבל בשביל זה אנחנו כאן, כדי להפוך את השנים האחרונות שלהם לקצת יותר נסבלות." הרופא השתתק רגע.
"את לא היית יכולה לעשות כלום," קבע בתוקף.
"מה שלומו היום?"
"בימים האחרונים הוא קצת עצבני, נרגש מהרגיל."
"כן, שמתי לב בביקורים האחרונים."
"נצלי את רגעי הצלילות שלו.
נותרו לו מעטים מאוד."
"הוא יהפוך לצמח?"
הרופא לא היה מסוגל לחטוא לאמת או לרכך את תשובתו, כפי שנהג בבני-משפחה אחרים שסבלנותם פקעה.
"זאת שאלה של זמן."
"יש ימים שהוא אפילו לא זוכר אותי."
"זה נורמלי.
ויום אחד ישכח אותך לגמרי.
ככה זה ואסור לנו להשלות את עצמנו."
כשפנתה לחדרו נזכרה מה אמר לה כשביקש ממנה להכניסו לבית האבות.
"המוח שלי הוא כמו שחפים מתעופפים.
היו לי חיים טובים, מריה.
חיים תוססים.
אותך אהבתי יותר מכול.
היית גאוותי האמיתית, אף על פי שאולי לא אזכור את זה עוד מעט.
אני אהיה בסדר, ואת לא צריכה ולא יכולה להשגיח עלי.
צאי, למדי, בלי כמיטב יכולתך ואני אחכה לך.
גם אם לא אזכור את שמך ואת שמי, אני רוצה שתדעי שאהבתי אותך יותר מכול." באכזריות חזר על דבריו פעם אחר פעם.
"כן, הוא חולה, מצבו חשוך מרפא," הרהרה הצעירה ערב צאתה ליבשת האחרת.
כעת נכנסה לחדר והתקרבה אליו לאט מאחור, כשהיא קוראת בשמו באהבה, כמעט בלחש.
הוא ישב מול החלון הפתוח, והיא לא ידעה אם יזהה אותה.
אולי כבר איבדה אותו לנצח.
עליה לנהוג בטבעיות, בלי בהלה ובלי סצנות רגשניות.
היא נעמדה מולו והקפידה לא לחסום את סילון האור הזהוב ששטף את פניו.
"שלום סבא.
זאת אני, מריה."
הוא לא השיב.
מבטו תעה במרחקים.
היא התיישבה לצדו וחיכתה.
אחר כך אחזה בידו.
"מריה?"
"כן, סבא."
מגע ידה של נכדתו השיב אותו באחת מתהום הנשייה.
"למה לא אמרת כלום כשנכנסת?"
"לא רציתי להפריע לך," שיקרה.
שניהם שתקו.
"אתה יודע מי אני?" שאלה כעבור חמש דקות.
"כן, חמודה, כן.
אני לא לגמרי אידיוט, רק לפעמים," התלוצץ הסב.
"אתה רוצה שאקריא לך משהו?"
"לא.
אני צריך להגיד לך כמה דברים.
אבל קודם ספרי לי את.
יש לך מישהו?"
"כן."
"איך קוראים לו?"
"מיגֵל."
הסב התרגש.
"שום שם אחר לא היה מתאים לו.
מיגל!" הוא אמר את השם כמעט בצעקה.
"כמו השם של הקדוש שקטל את הדרקון!
מה הוא עושה?"
"הוא לא צד דרקונים, סבא, אם זה מה שמדאיג אותך," אמרה מריה במשובה.
"טוב, הכול שאלה של זמן.
זה מה שאני רוצה להגיד לך.
אבל קודם תגידי, מה הוא עושה?
ספרי לי עליו.
והכי חשוב, הוא אוהב אותך?"
היא שתקה שניות אחדות.
מדי יום שאל את אותה שאלה.
"מאוד, סבא.
מאוד," השיבה לו את אותה תשובה ונשמה עמוקות.
"כמעט כמוך, סבא," עמדה להוסיף, אבל עצרה.
"הוא מתמטיקאי.
מלמד באוניברסיטה.
והוא גם חוקר."
"את זה אני יודע.
לפני ארבע שנים, כשהיה בן שלושים ושש, זכה במדליית פילְדְס, הפרס נובל של המתמטיקה.
הוא באמת אוהב אותך?"
התנודות האלה בזכרונו כבר לא הפתיעו את מריה.
היא ניסתה להמשיך בשיחה.
"ומה הוא חוקר?"
"הוא מנסה לפתור את אחת משבע הבעיות של האלף הנוכחי.
הוא מבלה כל היום בחישובים של דברים שאני לא מבינה בהם.
תיאוריות והשערות בהנדסה.
אבל הוא ממש לא תולעת ספרים.
הוא גם משעשע מאוד ומתעניין בהמון דברים, מוזיקה, ספרים...
בקיצור, עם שתי רגליים על הקרקע."
"ככה צריך להיות.
אי-אפשר להיות טוב במשהו כשמאבדים פרספקטיבה.
המורה שלי נהג לומר שהטבע מספק את הפתרונות הטובים ביותר.
צריך רק לדעת להתבונן בהם.
להסתכל עליך הוא יודע?
הוא באמת אוהב אותך, מריה?
מה שרציתי לשאול זה אם אתם חושבים להתחתן, להקים משפחה.
אני הרי כבר זקן, שבר כלי, וקשה לי להבין את הזוגות של היום, שנפגשים וחיים יחד בלי התחיבויות, כל אחד לעצמו, חופשיים, עצמאיים, ושום דבר לא מעניין אותם חוץ מהקריירה."
לפני שנסעה לארצות-הברית התווכחו על הנושא לא פעם, אבל היום שמחה על כך.
היא ציפתה שמצבו יהיה גרוע בהרבה.
היה לה ברור שהשיחה מחלצת אותו מהחור השחור שלו.
כמה זמן יעבור עד שייפול שוב פנימה?
"היית מסוגלת לעזוב בשבילו הכול?
והוא?
הוא היה יכול לעזוב את המתמטיקה, את הקריירה שלו בשבילך, רק בגלל שהוא אוהב אותך?"
כשאמר את הדברים האלה פנה הסב והביט היישר בעיניה.
מריה חשה צמרמורת.
היא שמחה שהוא צלול כל-כך, ממש כפי שזכרה אותו.
אבל השאלה שלו הביכה אותה.
האם באמת היא מסוגלת?
והוא, מיגל?
הוא באמת יוכל לעזוב הכול למענה?
הכול?
מה פירוש 'הכול'?
עבודה טובה, הכרה מקצועית, דירה נוחה, חיים שלווים ללא עליות ומורדות ו...
מה עוד?
"חשוב לי שתגידי את האמת," התעקש הקשיש.
"סבא, אנחנו...
אנחנו לא רוצים להתחייב.
אנחנו נמשכים זה לזה אבל אנחנו אנשים בוגרים, עצמאיים.
תבין אותי.
העולם השתנה מאוד מאז שהיית צעיר.
העבודה מאוד חשובה לנו, אנחנו מכבדים זה את זה אבל אנחנו לא רוצים להקים משפחה, אנחנו אוהבים אחד את השני ו..."
סבהּ הניד בראשו לשלילה ושב ופנה אל החלון, התבונן בנוף והקשיב להמולת הרחוב.
"לא חשוב, לא נתווכח על זה, אבל זה נראה לי מאוד מוזר.
כל הצעירים של היום כאלה.
אבל עכשיו עלי לספר לך דברים שאולי ישנו את חייך לתמיד.
אני פוחד, כי את הדברים שאני עומד לומר לך יכולים להבין רק אנשים שמאוהבים באמת, כאלה שמוכנים לתת הכול למען האהבה, בלי לקבל דבר בתמורה.
כשתמצאי מישהו שלמענו תהיי מסוגלת לעשות את זה, כשיהיה מישהו שמסוגל לוותר בשבילך על הכול, אז יתרחש הנס.
אני יודע שזה כבר לא באופנה, אבל כל כך עצוב לחיות חיים שלמים בלי לדעת מה זו אהבה אמיתית."
מריה לא ידעה מה להשיב.
היא נמשכה למיגל, היו להם תחביבים משותפים, היה להם טוב במיטה, הם יצאו לארוחות ערב, התראו לעתים קרובות, אך חייהם היו משוחררים מכל התחייבות.
ומעבר לזה, ברמה העקרונית, היא לא אכזבה את סבא שלה, ולעולם גם לא תאכזב:
היו לה אמונות מוצקות, והיא כיבדה והעריכה את הדברים שלימד אותה.
הישיש נפנה והביט שוב בפני נכדתו.
למרות שידעה שאין זו אלא אשליה, ושבכל רגע הוא עלול לשקוע שוב בתהום הנשייה, נדמה היה לה על-פי מבטו שהוא במצב מצוין ושזכרונו שב אליו לגמרי.
"אל תהיי עצובה, מריה, כשיגיע הרגע תדעי לזהות מה שאני אומר לך.
אני בטוח שתמצאי מישהו מיוחד, מאוד מיוחד, שיאמין בך.
לא משנה אם לא תתחתני איתו.
מישהו שיהיו לך ממנו ילדים, שתחיי איתו.
שום דבר לא משנה, העיקר הוא שכאשר תמצאי את זה שתאהבי באמת, אפילו אם הוא יהיה רחוק, תנצרי אותו בלבך ותאהבי אותו יותר מאשר את עצמך."
דמעה זלגה על לחיה של מריה.
סבהּ קירב את אצבעו והסיר ברוך את הטיפה, אחר כך בחן אותה באור שנכנס מבעד לחלון.
ניצוץ זהוב של שמש בין ערביים האיר את הדמעה.
"את רואה, מריה?
כאן נמצא כל היקום כולו.
המורה שלי חזר ואמר לי את זה.
כל אדם הוא האנושות כולה, בטיפה הקטנה הזאת אפשר לראות את כל היקום, את הזמן, את החיים, את הכוכבים.
הטיפה הזאת היא כמו ראי.
אם..."
הקשיש התכנס בתוך עצמו למשך דקות אחדות.
"אלה מן הסתם רגעי הצלילות האחרונים שלו," הרהרה מריה.
היא חשה גוש בגרונה, משום שבחר בדרך כה יפה להיפרד ממנה, אולי לתמיד.
אבל לא, הרגע טרם הגיע.
"את יודעת מי היה המורה שלי?" שאל לפתע הישיש.
"לא, סבא."
מריה לא ידעה מעולם במה עסק סבא שלה וגם לא מי היה המורה שלו, שתמיד דיבר עליו.
היא זכרה אותו כפנסיונר מבוגר המוקף תמיד ספרי אדריכלות.
"מי הוא היה?" שאלה מריה בעניין.
"אנטוני גאודי."
היא לא התקשתה להאמין לדבריו.
למרות שחישבה שסבא שלה היה ילד כשגאודי נדרס, ברור היה לה שחש הערצה רבה לאדריכל המופלא, הערצה שעברה גם אליה.
גם השליטה בפרטי חייו של גאודי שהפגין סבהּ לעתים קרובות היתה יוצאת מגדר הרגיל.
ואכן, כמעט כל מה שידעה על גאודי בא לה מסבהּ.
כששאלה אותו בילדותה אם הכיר אותו, היה משיב:
"יבוא יום, חמודה, יבוא יום ותדעי את האמת." דומה, איפוא, שעכשיו הגיע היום.
"בואי ואספר לך.
עכשיו אני זוכר דברים.
ייתכן ששוב אשכח אותם בקרוב.
את הרי יודעת שהזיכרון שלי בא והולך.
בעיקר הולך.
על-כן עלי לספר לך היום.
חשוב שתדעי הכול.
הרי לא אחיה עוד זמן רב.
אני יודע שמותי קרוב."
"אל תדבר ככה, סבא."
"אני יודע."
התרגשותו של הזקן הלכה וגברה.
מריה אחזה בידו.
זה זמן רב שלא ראתה תשוקה בעיניו של סבא שלה, לפחות לא כזאת, לוהטת כמעט.
"הייתי עם גאודי ביום שרצחו אותו."
אחרי שעות כה רבות של הליכה בלי לפגוש אפילו צל של עץ, אפילו שורש של עץ, אפילו שורש של כלום, נשמעת נביחת הכלבים.
לפעמים היה נדמה, באמצע הדרך הזו חסרת השוליים, שאין שום דבר אחריה;
שלא יימצא דבר בצד האחר, במישור החרוש נקיקים ונחלי אכזב.
אבל דווקא יש שם משהו.
ישנו כפר.
שומעים שהכלבים נובחים ומריחים עשן באוויר, ומתענגים על הריח הזה של בני האדם כאילו היה תיקווה.
אבל הכפר עודנו רחוק מאוד.
הרוח היא זו שמקרבת אותו.
אנחנו הולכים בדרך מאז הזריחה.
השעה עכשיו משהו כמו ארבע אחר הצהריים.
מישהו מביט בשמיים, נושא את עיניו עד לשמש התלויה ממעל ואומר:
"בערך ארבע".
המישהו הזה הוא מֶליטוֹן.
יחד איתו הולכים פאוּסטינו, אֶסטֶבן ואני.
אני סופר אותם:
שניים מלפנים, שניים מאחור.
אני מביט עוד לאחור ולא רואה אף אחד.
ואז אני אומר לעצמי:
אנחנו ארבעה.
לפני זמן-מה, בסביבות אחת-עשרה, היינו עשרים וכמה;
אך מעט מעט הם נפוצו לכל עבר עד שלא נשאר אלא הגרעין של ארבעתנו.
פאוסטינו אומר:
"אולי ירד גשם."
כולנו מרימים את פנינו ורואים ענן שחור כבד עובר מעל לראשינו.
ואנחנו חושבים:
"אולי".
אנחנו לא אומרים מה שאנחנו חושבים.
זה זמן-מה עבר לנו החשק לדבר.
עבר מרוב חום.
במקום אחר היינו נהנים לשוחח, אבל כאן זה דורש מאמץ.
כאן אתה מדבר והמילים מתלהטות לך בפה מהחום שבחוץ, והן מתייבשות לך על הלשון עד שהנשימה נעתקת.
ככה זה כאן.
לכן אף אחד לא פותח בשיחה.
טיפת מים גדולה ודשנה נופלת, מותירה גומה באדמה ומשאירה נוזל רך כמו ריר.
אבל רק היא נופלת.
אנחנו מחכים שימשיכו ליפול עוד טיפות.
לא יורד גשם.
עכשיו, אם מתבוננים בשמיים רואים את ענן הגשם מתרחק במהירות.
הרוח שבאה מהכפר הודפת ומסיעה אותו כנגד צלן הכחול של הגבעות.
ואת טיפת המים שנפלה בטעות בולעת האדמה ומעלימה אותה בצחיחותה.
מי לעזאזל עשה את הערבה הזאת כל כך גדולה?
איזו תועלת יש בה?
המשכנו ללכת.
לפני כן התעכבנו כדי לראות את הגשם.
לא ירד גשם.
עכשיו אנחנו ממשיכים ללכת.
ועולה בדעתי שהלכנו יותר מכברת הדרך שעברנו.
זה מה שעולה בדעתי.
אילו ירד גשם, אולי היו עולים בדעתי דברים אחרים.
מכל מקום, ידוע לי שמאז הייתי נער, מעולם לא ראיתי גשם יורד בערבה, לא גשם ראוי לשמו.
לא, הערבה היא דבר שאין בו שום תועלת.
אין לא ארנבים ולא ציפורים.
אין שום דבר.
חוץ מכמה שיחי שיטה שדופים ואניצי עשב קמלים פה ושם, אין ולא כלום.
ולכאן אנחנו באים.
ארבעתנו, ברגל.
קודם רכבנו על סוסים עם רובים על הכתף.
עכשיו אין לנו אפילו רובים.
תמיד חשבתי שטוב עשו שלקחו מאתנו את הרובים.
כאן מסוכן לשאת נשק.
הורגים אותך בלי אזהרה אם רואים אותך מסתובב פה חגור בשלושים-שלושים שלך.
אבל הסוסים הם עניין אחר.
לו היינו רכובים על סוסים כבר היינו טועמים ממי הנהר הירוקים, ומוליכים את כרסינו ברחובות הכפר כדי למצוא להן ארוחה.
את זה כבר היינו עושים לו היו לנו כל הסוסים האלה.
אבל גם את הסוסים לקחו מאתנו יחד עם הרובים.
אני פונה לכל עבר ומביט בערבה.
כל כך הרבה אדמה ואין בה שום תועלת.
כשאין שום דבר שיעכב אותן, העיניים נודדות.
רק אי-אלו לטאות קטנות מוציאות ראש מחוריהן, וברגע שהן חשות בשמש הקופחת, נחפזות לבקש מחסה בצלה של אבן.
אבל אנחנו, כשנצטרך לעבוד כאן, מה נעשה כדי להתקרר מלהט השמש, אה?
כי הרי לנו נתנו את קרום האדמה הקשה הזה כדי לזרוע בו.
אמרו לנו:
"מהכפר עד כאן זה שלכם."
אנחנו שאלנו:
"הערבה?"
"כן, הערבה.
כל הערבה הגדולה."
פערנו פה כדי לומר שאת הערבה אנחנו לא רוצים.
את השטח הסמוך לנהר אנחנו רוצים.
מהנהר והלאה, מעבר לשדות, איפה שנמצאים העצים האלה שקוראים להם קזוארינה ושדות המרעה והאדמה הטובה.
לא את הסוליה הקשה הזאת שמכונה הערבה.
אבל לא הניחו לנו לומר את דברינו.
הפקיד לא בא כדי לשוחח איתנו.
הוא תקע את הניירות לידנו ואמר:
"אל תיבהלו מזה שיש לכם כל-כך הרבה שטח רק בשבילכם."
"אבל הערבה, אדוני הפקיד…" "יש שם אלפים על אלפים של חלקות."
"אבל אין מים.
אין מספיק אפילו ללגימה אחת של מים."
"ועונת הגשמים?
אף אחד לא אמר לכם שיחלקו לכם אדמות שלחין.
ברגע שיֵרד שם גשם, התירס יצמח כאילו משכתם אותו ביד."
"אבל, אדוני הפקיד, האדמה כולה סחופה וקשה."
אנחנו לא מאמינים שהמחרשה תחדור את קרקע המחצבה הזאת שהיא אדמת הערבה.
יהיה צורך לנקב חורים במכוש כדי לטמון את הזרע באדמה, וגם כך לא בטוח אם יוכל לצמוח משהו;
שום תירס ושום דבר אחר לא יצמח.
"את זה תנסחו בכתב.
ועכשיו תלכו.
את בעלי האחוזות אתם צריכים לתקוף, לא את הממשלה שנותנת לכם את האדמה."
"חכה רגע, אדוני הפקיד.
לא אמרנו כלום נגד השלטון המרכזי.
רק נגד הערבה… אי אפשר מה שאי אפשר.
זה מה שאמרנו… חכה רגע ותן לנו להסביר לך.
שמע, בוא נתחיל מאיפה שהיינו…" אבל הוא לא רצה לשמוע אותנו.
כך נתנו לנו את האדמה הזאת.
ובמחבת המלוהטת הזאת הם רוצים שנשתול זרעים של משהו, כדי לראות אם משהו יוכל לנבוט ולעלות.
אבל מכאן לא יעלה שום דבר.
אפילו לא בזים.
רואים אותם כאן לפעמים, עפים במהירות בגובה רב, מנסים לצאת כמה שיותר מהר מהארץ הלבנה הקשה הזאת, ששום דבר לא זז בה ומי שצועד בה כמו נסוג לאחור.
מליטון אומר:
"זאת האדמה שנתנו לנו."
פאוסטינו אומר:
"מה?"
אני לא אומר כלום.
אני חושב:
"מליטון איבד את הראש.
בטח בגלל החום הוא מדבר ככה.
בגלל החום שחדר דרך הכובע וחימם לו את הראש.
ואם לא, למה הוא אומר מה שהוא אומר?
איזו אדמה נתנו לנו, מליטון?
אין כאן אפילו את המעט שהרוח היתה צריכה כדי לחולל מערבולות באוויר."
מליטון אומר שוב:
"למשהו היא תהיה טובה.
אפילו רק להריץ סוסות."
"איזה סוסות?" שואל אותו אסטבן.
עד כה לא התבוננתי היטב באֶסֶטבָן.
עכשיו שהוא מדבר, אני מתבונן בו.
הוא לבוש מעיל שמגיע לו עד לטבור, ומתחת למעיל מציץ ראש של משהו שנראה כמו תרנגולת.
כן, זו תרנגולת אדומה שאסטבן נושא מתחת למעיל.
רואים את העיניים הישנוניות ואת המקור שלה, הפעור כמו בפיהוק.
אני שואל אותו:
"שמע, טבן, איפה הרמת את התרנגולת הזאת, אה?"
"היא שלי," הוא אומר.
"לא היה לך אותה קודם.
איפה קנית אותה, אה?"
"לא קניתי אותה, היא מהלול שלי."
"אז סחבת אותה בשביל לאכול, לא?"
"לא, אני סוחב אותה בשביל לשמור עליה.
הבית נשאר ריק ואין אף אחד שיאכיל אותה;
בגלל זה לקחתי אותה.
תמיד כשאני יוצא למקום רחוק אני סוחב אותה."
"היא עלולה להיחנק לך שמה בפנים.
יותר טוב תוציא אותה לאוויר הפתוח."
הוא מניח אותה תחת זרועו ונושף עליה אוויר חם מפיו.
אחר-כך הוא אומר:
"אנחנו מגיעים למצוק."
אני כבר לא שומע את המשך דבריו של אסטבן.
הסתדרנו בטור עורפי כדי לרדת במצוק והוא הולך בראש.
אני רואה שהוא מחזיק את התרנגולת ברגליים ומנענע אותה עם כל צעד, כדי שלא ייחבט ראשה כנגד האבנים.
ככל שאנחנו יורדים, כן האדמה נעשית טובה יותר.
אנחנו מעלים אבק כאילו שיירת פרדות היא זו שיורדת במורד;
אבל אנחנו אוהבים להתמלא אבק.
אוהבים זאת.
אחרי שהעברנו אחת-עשרה שעות בדריכה על נוקשותה של הערבה, נעים לנו להיות אפופים בדבר הזה שמסתער עלינו וטעמו טעם אדמה.
מעל לנהר, על הצמרות הירוקות של עצי הקזוארינה, עפות להקות של צָ'צָ'לָקות ירוקות.
גם זה משהו שאנחנו אוהבים.
עכשיו נשמעות כאן נביחות הכלבים, קרוב אלינו, מפני שהרוח הבאה מן הכפר נהדפת מן הצוק וממלאת אותה בכל רעשיו.
כשאנחנו קרבים לבתים הראשונים אסטבן מחבק שוב את התרנגולת שלו.
הוא מתיר את רגליה כדי לאפשר לדם לזרום, ומיד אחר-כך הוא והתרנגולת שלו נעלמים מאחורי קבוצה של שיחי אגבה.
"כאן אני נעצר!" אומר לנו אסטבן.
אנחנו ממשיכים קדימה, עוד אל תוך הכפר.
האדמה שנתנו לנו נמצאת שם למעלה.
עריכת תרגום:
משה רון חג המולד שבו סנטה קלאוס בילה את הלילה בבית שלנו היה גם הפעם האחרונה שהיינו כולנו ביחד, אחרי הלילה ההוא אבא ואמא הפסיקו לריב, אם כי לא נראה לי שזה היה בזכותו של סנטה קלאוס.
אבא מכר את המכונית שלו כמה חודשים קודם כי פיטרו אותו מהעבודה, ולמרות ההתנגדות של אמא, הוא אמר שהפעם חשוב שיהיה לנו עץ טוב לחג המולד וקנה אותו בכל זאת.
העץ הגיע בקופסת קרטון, ארוכה ושטוחה, ובה דף הוראות שהסביר איך לחבר את שלושת החלקים ולפרוש את הענפים באופן שיראה טבעי.
בעמידה היה העץ גבוה יותר מאבא, הוא היה עצום, ואני חושב שבגלל זה סנטה קלאוס נשאר לישון בבית שלנו.
אני ביקשתי במתנה מכונית על שלט רחוק.
הייתי מסתפק בכל מכונית שהיא, לא רציתי משהו מסוים, אבל לכל הילדים הייתה כזאת בתקופה ההיא וכששיחקנו בחצר האחורית המכוניות על שלט כל הזמן התנגשו במכוניות הרגילות, כמו שלי.
אז כתבתי את המכתב שלי ואבא לקח אותי לדואר כדי לשלוח אותו.
הוא אמר לבחור בחלון השירות:
"מכתב לסנטה קלאוס," ומסר לו את המעטפה.
הבחור בחלון השירות אפילו לא אמר שלום, כי היו המון אנשים והוא בטח היה עייף מרוב עבודה, תקופת החגים היא בוודאי התקופה הכי קשה בשבילם.
הוא לקח את המכתב, הסתכל ואמר:
"חסר מיקוד."
"אבל זה לסנטה קלאוס," אמר אבא, וחייך וקרץ לעברו, כדי להתחבב עליו, והבחור אמר:
"בלי מיקוד אין משלוח."
"אתה יודע שלכתובת של סנטה קלאוס אין מיקוד," אמר אבא.
"בלי מיקוד אין משלוח," אמר הבחור וקרא לבא בתור.
ואז אבא קפץ על הדלפק, תפס את הבחור בצווארון, והמכתב נשלח.
בגלל זה הייתי מודאג באותו יום, כי לא ידעתי אם המכתב הגיע לסנטה קלאוס או לא.
וחוץ מזה, כבר כמעט חודשיים שלא יכולנו לסמוך על אמא, וגם זה הדאיג אותי, כי אמא היא זו שתמיד טיפלה בעניינים ואז הכול היה מסתדר.
עד שפתאום, יום אחד, היא הפסיקה לדאוג לנו.
היא הלכה לבדיקות אצל כמה רופאים, אבא תמיד ליווה אותה ואני נשארתי בבית של מרסלה, השכנה שלנו.
אבל המצב של אמא לא השתפר.
נגמרה הכביסה הנקייה, נגמרו דגני הבוקר, אבא היה מאחר למקומות שהוא היה צריך לקחת אותי אליהם, ואחר כך שוב מאחר כשבא לאסוף אותי.
כשביקשתי הסברים אבא אמר שאמא לא חולה, שאין לה סרטן ושהיא לא עומדת למות.
שמשהו כזה בהחלט יכול היה לקרות אבל הוא לא בר מזל עד כדי כך.
מרסלה הסבירה לי שאמא פשוט הפסיקה להאמין בדברים, שזה מה שנקרא "להיות בדיכאון" ושזה מוציא לך את כל החשק, ועובר רק אחרי הרבה זמן.
אמא הפסיקה ללכת לעבודה, לא נפגשה עם חברות ולא דיברה עם סבתא בטלפון.
היא הייתה יושבת בחלוק שלה מול הטלוויזיה ומזפזפת כל הבוקר, כל הצהריים וכל הלילה.
התפקיד שלי היה להאכיל אותה.
מרסלה הייתה משאירה אוכל מוכן במקפיא מחולק למנות.
אני הייתי צריך לשלב ביניהן.
לא יכולתי למשל, לתת לה את כל מאפה תפוחי האדמה ואחר כך את כל הפשטידה.
הייתי מפשיר את האוכל במיקרוגל ומביא לה אותו על מגש, עם כוס מים וסכו"ם.
אמא הייתה אומרת:
"תודה מתוק שלי, שלא תתקרר," היא הייתה אומרת את זה בלי להביט בי, בלי להסיר את מבטה ממה שהתרחש בטלוויזיה.
ביציאה מבית הספר הייתי תופס את היד של אמא של אוגוסטו, שהייתה יפהפייה.
זה עבד כשאבא בא לאסוף אותי, אבל אחר כך מרסלה התחילה לבוא ופתאום זה לא מצא חן בעיני אף אחת מהן, אז הייתי מחכה לבד מתחת לעץ שבפינת הרחוב.
מי שלא יהיה, הם תמיד אספו אותי באיחור.
אבא ומרסלה התיידדו מאוד, ולפעמים אבא היה נשאר איתה בלילה בבית הסמוך, לשחק פוקר, ולאמא ולי היה קשה לישון כשהוא לא בבית.
היינו נתקלים זה בזה בשירותים ואז אמא הייתה אומרת:
"תיזהר מתוק שלי, שלא תתקרר," וחוזרת לשבת מול הטלוויזיה.
מרסלה הייתה בבית בשעות אחר הצהריים לעתים קרובות.
בימים האלה היא הייתה מבשלת לנו ומסדרת קצת.
אני לא יודע למה היא עשתה את זה.
אני מניח שאבא ביקש ממנה עזרה והיא הרגישה מחויבת כי הייתה ידידה שלו, אבל האמת היא שהיא לא נראתה מרוצה כל כך.
בכמה מקרים היא כיבתה לאמא את הטלוויזיה, התיישבה מולה ואמרה:
"אירנֵה, אנחנו צריכות לדבר, זה לא יכול להימשך ככה…" היא אמרה לה שהיא חייבת לשנות גישה, שככה היא לא תגיע לשום מקום, שהיא בעצמה לא יכולה להמשיך לטפל בכל הדברים, שהיא חייבת להתעשת ולהגיע להחלטה כי אחרת היא תהרוס לנו את החיים.
אבל אמא אף פעם לא ענתה לה.
ולבסוף מרסלה הייתה הולכת בטריקת דלת ובערב אבא היה מזמין פיצה כי לא היה מה לאכול, ואני מת על פיצה.
סיפרתי לאוגוסטו שאמא הפסיקה "להאמין בדברים", ושבגלל זה היא "בדיכאון", והוא רצה לבוא לראות איך זה.
עשינו משהו מאוד לא יפה, שלפעמים אני מתבייש בו:
קפצנו מולה כמה זמן, אמא רק התחמקה בתנועות ראש;
אחר כך הכנו כובע מנייר עיתון, מדדנו אותו עליה בכל מיני צורות והשארנו אותו על הראש שלה כל אחר הצהריים, אבל היא אפילו לא זזה.
הורדתי לה את הכובע לפני שאבא חזר.
ידעתי שאמא לא תגיד לו כלום, אבל הרגשתי רע בכל מקרה.
אחר כך הגיע חג המולד.
מרסלה הכינה את מנת הדגל שלה:
עוף בתנור עם ירקות מגעילים, אבל מכיוון שזה היה ערב מיוחד, היא הכינה לי גם צ'יפס.
אבא ביקש מאמא שתקום מהכורסה ותאכל איתנו.
הוא העביר אותה בזהירות אל השולחן – מרסלה ערכה אותו עם מפה אדומה, נרות ירוקים ועם הצלחות ששימשו לאירוח – הושיב אותה בראש השולחן והתרחק כמה צעדים לאחור, בלי להסיר ממנה את מבטו, אני מניח שהוא חשב שזה יכול לעבוד, אבל כשהוא היה רחוק דיו היא קמה וחזרה לכורסה שלה.
אז העברנו את הדברים לשולחן הקפה שבסלון ואכלנו איתה שם.
הטלוויזיה פעלה, כמובן, ובחדשות שידרו כתבה על אנשים עניים שקיבלו מלא מתנות ואוכל מאנשים שיש להם כסף, ועכשיו הם מאוד מרוצים.
אני הייתי לחוץ וכל הזמן הבטתי בעץ חג המולד כי השעה הייתה כבר כמעט שתיים-עשרה ורציתי את המכונית שלי.
ואז אמא הצביעה על הטלוויזיה.
זה היה כמו לראות רהיט זז.
אבא ומרסלה החליפו מבטים.
בטלוויזיה ישב סנטה קלאוס בסלון של בית.
זרוע אחת שלו חיבקה ילד שישב על ברכיו והשנייה חיבקה אישה שדומה לאימא של אוגוסטו, ואז האישה רכנה ונישקה את סנטה קלאוס וסנטה קלאוס הביט בצופה ואמר:
"…וכשאני חוזר מהעבודה הדבר היחיד שאני רוצה הוא להיות עם המשפחה שלי," ולוגו של קפה הופיע על המסך.
אמא פרצה בבכי.
מרסלה אחזה בידי ואמרה לי שאעלה לחדר, אבל אני סירבתי.
היא חזרה על דבריה, הפעם באותה נימה חסרת סבלנות שבה היא מדברת אל אמא, אבל בלילה ההוא שום דבר לא יכול היה להרחיק אותי מהעץ.
אבא רצה לכבות את הטלוויזיה אבל אמא התחילה להיאבק בו כמו ילדה קטנה.
צלצל הפעמון ואני אמרתי:
"זה סנטה קלאוס." ומרסלה נתנה לי סטירה ואז אבא התחיל לריב עם מרסלה ואמא שוב הדליקה את הטלוויזיה אבל סנטה קלאוס כבר לא הופיע בשום ערוץ.
הפעמון צלצל שוב ואבא אמר:
"מי זה יכול להיות, לעזאזל?"
הלוואי שזה לא הבחור מהדואר, חשבתי, אחרת הם בטח יריבו שוב כי אבא כבר היה עצבני.
הפעמון צלצל שוב ושוב, ברצף, ואז לאבא נמאס, הוא ניגש לדלת וכשפתח אותה, מולו עמד סנטה קלאוס.
הוא לא היה שמן כמו בטלוויזיה והוא נראה עייף.
הוא בקושי עמד על הרגליים ונשען על המשקוף הימני של הדלת ואז על השמאלי, לסירוגין.
"מה אתה רוצה?" שאל אבא.
"אני סנטה קלאוס," אמר סנטה קלאוס.
"ואני שלגיה," אמר אבא וטרק את הדלת.
ואז אמא קמה, רצה אל הדלת, פתחה אותה וסנטה קלאוס עדיין היה שם, מנסה לשמור על יציבות.
היא חיבקה אותו.
אבא נתקף זעם:
"זה הוא, אירנה?" הוא צעק על אמא, והתחיל להגיד מלים לא יפות ולנסות להפריד ביניהם.
ואמא אמרה לסנטה קלאוס:
"ברונו, אני לא יכולה לחיות בלעדיך.
אני גוססת."
אבא הצליח להפריד ביניהם ונתן לסנטה קלאוס אגרוף.
סנטה קלאוס נפל לאחור והשתטח על הרצפה בכניסה.
אמא התחילה לצעוק כמו משוגעת.
אני הייתי עצוב בגלל מה שקורה לסנטה קלאוס, וכי זה עיכב את עניין המכונית, אם כי מצד שני שמחתי לראות את אמא שוב בתנועה.
אבא אמר לאמא שהוא הולך להרוג את שניהם ואמא אמרה לו שאם הוא כל כך מאושר עם הידידה שלו למה היא לא יכולה להיות ידידה של סנטה קלאוס.
לי זה נשמע הגיוני.
מרסלה ניגשה לסנטה קלאוס, שהתחיל להתנועע על הרצפה, ועזרה לו לקום.
ואז אבא שוב התחיל לקלל אותו ואמא שוב התחילה לצעוק.
מרסלה אמרה תירגעו, בואו ניכנס, בבקשה, אבל אף אחד לא הקשיב לה.
סנטה קלאוס שלח את ידו לעורף וראה שהוא מדמם.
הוא ירק על אבא ואבא אמר לו:
"הומו מזדיין."
ואמא אמרה לאבא:
"אתה בעצמך הומו, חתיכת בן זונה," וירקה עליו גם היא.
היא הושיטה יד לסנטה קלאוס, הכניסה אותו פנימה, לקחה אותו לחדר שלה ונעלה את הדלת.
אבא נשאר קפוא במקומו, וכשהתעשת הבחין שאני עדיין שם ושלח אותי למיטה בזעם.
ידעתי שאין טעם להתווכח;
הלכתי לחדר בלי חג מולד ובלי מתנה.
שכבתי וחיכיתי שהכול יירגע, וצפיתי בדגי הפלסטיק של מנורת הלילה שלי שוחים על הקירות.
לא תהיה לי מכונית על שלט רחוק, זה היה ברור לגמרי, אבל בלילה ההוא סנטה קלאוס ישן בבית ובשבילי זו הייתה הבטחה שהשנה הבאה תהיה יותר טובה.
את חיינו כוֹנַנו הרחק מהעיירה שלנו.
עם זאת, לא התרגלנו להיות מחוץ לה וכשעובר פרק זמן שלא ביקרנו בה, אנחנו נהנים לטפח את געגועינו אליה, וגם להדגיש את המבטא שלנו כשאנחנו מדברים בינינו לבין עצמנו ולהפריז בשימוש במילים ובביטויים מקומיים שצברנו לנו במשך השנים, וילדינו, אף על פי ששמעו אותם לא פעם, מתקשים להבינם.
גוֹדינוֹ, המזכיר של האגודה האזורית שלנו - שהודות לדינמיות הנלהבת שלו ניעור המוסד הזה מתרדמתו - מארגן בקביעות ארוחות משותפות שמענגות אותנו במאכלים ובמתכונים האופייניים לאדמתנו.
ואף שאיננו מרוצים מכך שהגסטרונומיה שלנו אינה מוכרת לזרים, לא היא ולא האדריכלות המונומנטלית שלנו ולא שבוע הפסחא שלנו, אף על פי כן אנחנו שמחים שיש לנו מאכלים שאיש אינו מכיר ואנחנו אוהבים לכנותם בשמות שיש להם משמעות רק באוזנינו.
הזיתים שלנו השמנמנים, או בנוסח קוֹרנֶסוּאֶלו!
מדקלם גוֹדינוֹ.
הלחמניות בשמן שלנו, עוגות היין שלנו, ה"אָנְדְרָחוֹס", ה"אוֹרְנָסוֹס" לפסחא, נקניק-הדם שלנו העשוי בקדֵרה, עם אורז ולא עם בצל, הגַספָּצ'וֹ המקומי שלנו, שאינו דומה כלל לזה הקרוי גַספָּצ'וֹ אַנדלוּסי, וגם סלט החרשפים שלנו המופלא!
באולם הנפרד שב"מוזיאון הנקניק" שאנחנו, חברי ההנהלה, מקיימים שם את פגישותינו, גוֹדינוֹ בוצע בתאווה חתיכת לחם ולפני שהוא טובל אותה בצלחת של נקניק-הדם המהביל, הוא עושה תנועה כמו של ברכה ומדקלם:
"האדון נקניק-הדם ראוי הוא להערצה."
בעלי המוזיאון הוא בן העיירה שלנו ולרוב הוא שאחראי על שירותי ההסעדה, כלשונו של גוֹדינוֹ, לארוחות שלנו, שאין בהן ולו מוצר אחד שאינו במקורו מהעיירה שלנו.
אפילו הלחם נאפה בתנור של טְריני, אותו תנור שעדיין אופה את עוגות המַדלֶן הטעימות ביותר ואת ה"אוֹרנָסוֹ" של יום שישי הקדוש, שביצה קשה נחה במרכזו ושהיה אהוב עלינו כל כך בילדותנו.
כיום, למען האמת, אנחנו שמים לב שהבצק הרווי שמן של ה"אוֹרנָסוֹ" קצת כבד לנו, ואף שבשיחותינו אנחנו ממשיכים להלל את טעמו ואת צורתו, שאחת ויחידה היא בעולם, ואפילו את שמו, שאיש מלבדנו אינו מבין, אף על פי כן איננו מסוגלים לגמור את ה"אוֹרנָסוֹ" שהתחלנו לאכול וקצת לא נעים לנו לזרוק אוכל, כמו שהיו אומרות לנו אימותינו, ואנחנו נזכרים בימים הראשונים שלנו במדריד, כשהיינו הולכים לחברת ההסעות לקחת את חבילות המזון ששלחו לנו מהבית:
קופסות קרטון סגורות היטב בנייר דבק וליתר ביטחון גם קשורות בחבל, שהביאו אלינו ממרחקים את ריח תבשילי הבית שהשתמר במלואו, את השפע הטעים של כל מה שחָסַר לנו וכה התגעגענו אליו במדריד:
נקניק בוּטיפָארָה, הצ'וֹריסוֹ הטרי, עוגות היין הזרויות אבקת סוכר, ה"אוֹרנָסוֹ", ואפילו איזו צנצנת זכוכית מלאה בסלט פלפלים אדומים, המשובח במעדנים שאדם יכול לבקש לו בחייו.
לזמן מה לבש תוכְנו העגום של הארון שבחדר ששכרנו באכסניה את האפלולית העסיסית והמסתורית של המזווים שהיה נהוג להחזיק בהם את המזון לפני שהופיעו המקררים.
(כיום אני אומר לילדַי, שלא כל כך מזמן, כשהייתי בגילם, לא היו בבית מקרר וטלוויזיה, והם לא מאמינים, ואף גרוע מזה, הם מביטים עלי כאילו הייתי איש מערות).
חודשים ארוכים מאוד שהינו הרחק מהבית ומהעיירה, אבל חוש הריח וחוש הטעם הביאו לנו אותה נחמה שהביא לנו מכתב, אותה שמחה עמוקה ונוגה שנשארה בנו אחרי שיחת טלפון עם אמא או עם החבֵרה.
ילדינו, הצמודים לטלפון כל היום, המדברים שעות עם מישהו שהתראו אתו רק לפני רגע, אינם יכולים להאמין שלגבינו, ולא רק בילדותנו אלא גם בנעורינו, עדיין היה הטלפון מכשיר נדיר, על כל פנים אצל המשפחות העניות, ולטלפן מעיר לעיר, להזמין שיחת חוץ, כמו שהיה מקובל לומר עד לא מזמן, הייתה משימה מסובכת למדי, שלא פעם הייתה כרוכה בעמידה בתור שעות שלמות באולם הטלפונים המלא קהל, שכן הטלפונים לא היו אז אוטומטיים.
אני לא ממש איש זקן (אף שאשתי טוענת לפעמים שאני נראה קצת קשיש), אבל אני זוכר את הימים שהתקשרתי לטלפון של שכנה כדי לדבר עם אמי וחיכיתי שיקראו לה בזמן שתקתק המונה בתא העץ של חברת "טֶלֶפוֹניקה" באולם הטלפונים שברחוב גראן וִיָה.
וכששמעתי סוף-סוף את קולה נמלאתי צער שמאז לא חזרתי להרגיש כמותו אלא לעתים נדירות – ההרגשה שאני רחוק כל כך והשארתי את אמי להזדקן לבדה.
היינו מגושמים מאוד, שנינו, המכשיר הזה, שלא היה שכיח כלל בחיינו, גרם לנו מתח רב וגם העיקה עלינו המחשבה על הכסף שבוודאי עולה לנו השיחה הזאת, שבקושי הצלחנו להחליף בה כמה אמירות שחוקות כמו במכתבים:
אתה בסדר, אתה לא חולה, אל תשכח להתלבש חם כשאתה יוצא בבוקר כי קר מאוד.
עניין מאוד לא נעים היה להעז ולבקש שישלחו לך חבילת מזון, שיעבירו לך כסף.
ברגע שהחזרת את האפרכסת למקומה, שוב עמד ביניכם המרחק הרב ועמו באה לא רק העגמומיות של היציאה אל הרחוב ביום ראשון בלילה כי אם גם ההקלה הבזויה במקצת על שסיימת שיחה לא נוחה שלא היה לך מה לומר בה.
כיום, כשנעשו המרחקים קצרים יותר, אנחנו מרגישים רחוקים יותר.
מי לא זוכר את הנסיעות האינסופיות ברכבת האקספרס של חצות, בקרונות המחלקה השנייה שהביאו אותנו למדריד בפעם הראשונה ויצאנו מהם רצוצים מרוב עייפות וחוסר שינה בשחר המתנכר של תחנת אָטוֹצָ'ה הישנה, התחנה שילדינו לא הספיקו להכיר, אם כי מישהו מהם, כשהיה קטן מאוד, אולי עוד ברחם אמו, בילה לילות קשים ברכבות ההן, שהסיעו אותנו דרומה בחופשת חג המולד המיוחלת, בימים הקצרים כל כך ויקרי הערך של שבוע הפסחא או בימי היריד המוזר והמאוחר שלנו, שחל בסוף ספטמבר, כשהגברים בני הדור של הורינו היו בוצרים את הענבים, קוטפים את הרימונים, אורים את התאנים הטעימות ביותר ומרשים לעצמם את המותרות של ההליכה לשתי מלחמות הפרים שנערכו בימי היריד, הקורידה של יום מיכאל הקדוש, היום שפתח את היריד, והקורידה של יום פרנציסקוס הקדוש, שהיה היום הזוהר מכולם, היום הגדול, כמו שהיו אומרים הורינו, אבל גם העצוב מכולם, מפני שהיה היום האחרון ומפני שלעתים קרובות הקדיר גשם הסתיו את זוהרה של הקורידה ואילץ את מעט הקרוסלות שהיו אז להישאר תחת חיפוי הברזנט האָבֵל, הספוג מים שלהם.
נדמה שהזמן נמשך אז יותר ושהקילומטרים היו ארוכים הרבה יותר.
רק למעטים היו מכוניות, ומי שלא רצה לבלות את כל הלילה ברכבת עלה על האוטובוס ההוא שקראנו לו "לה פַּאבָה", לנסיעה שנמשכה שבע שעות, תחילה בגלל הסיבובים והפיתולים של הכביש שהוליך לצפון הפרובינציה שלנו ובגלל הגיאיות והמנהרות של דֶסְפֶּניאפֶּרוֹס שהיו כמו כניסה לעולם אחר, הגבול האחרון של עולמנו שנשאר מאחור, עם הנופים הגליים האחרונים של מטעי הזיתים;
ואחר כך בגלל המישורים האינסופיים של לָה מַנצָ'ה, כל כך חדגוניים שהשינה חָברה אל העייפות והתגברה על חוסר הנוחות ונרדמנו.
ואם היה לנו קצת מזל, חזרנו לפקוח את העיניים רק כשהיה האוטובוס קרוב מאוד לאורותיה של מדריד.
כמה מרגש היה לראות את עיר הבירה מרחוק!
הגגות האדמדמים ומעליהם הבניינים הגבוהים שהרשימו אותנו:
"טֶלֶפוֹניקה", בניין "אֶספַּניה", מגדל "מדריד"!
נדמה שהזמן נמשך אז יותר ושהקילומטרים היו ארוכים הרבה יותר.
רק למעטים היו מכוניות, ומי שלא רצה לבלות את כל הלילה ברכבת עלה על האוטובוס ההוא שקראנו לו "לה פַּאבָה", לנסיעה שנמשכה שבע שעות, תחילה בגלל הסיבובים והפיתולים של הכביש שהוליך לצפון הפרובינציה שלנו ובגלל הגיאיות והמנהרות של דֶסְפֶּניאפֶּרוֹס שהיו כמו כניסה לעולם אחר, הגבול האחרון של עולמנו שנשאר מאחור, עם הנופים הגליים האחרונים של מטעי הזיתים;
ואחר כך בגלל המישורים האינסופיים של לָה מַנצָ'ה, כל כך חדגוניים שהשינה חָברה אל העייפות והתגברה על חוסר הנוחות ונרדמנו.
ואם היה לנו קצת מזל, חזרנו לפקוח את העיניים רק כשהיה האוטובוס קרוב מאוד לאורותיה של מדריד.
כמה מרגש היה לראות את עיר הבירה מרחוק!
הגגות האדמדמים ומעליהם הבניינים הגבוהים שהרשימו אותנו:
"טֶלֶפוֹניקה", בניין "אֶספַּניה", מגדל "מדריד"!
אבל אנחנו העדפנו התרגשות אחרת, בעיקר כשהחלו להישחק התקוות לחיים החדשים הצפויים לנו בעיר הבירה או כשפשוט התרגלנו אליהם כמו שמתרגלים לכל דבר, ועם ההרגל גם הולכת ונעלמת ההנאה, החיבה נהפכת לשעמום, לטרדה, לרוגז חבוי.
העדפנו את ההתרגשות של ההגעה האחרת, ההתקרבות האיטית אל אדמתנו, הסימנים שבישרו לנו עליה, לא השלטים בכביש שציינו את הקילומטרים, אלא סימנים מוכרים מסוימים:
אכסניה בשדות שרואים פתאום מחלון הרכבת או האוטובוס, צבעה האדום של האדמה על גדות הנהר גְוַאדָלימָר ואחר כך הבתים הראשונים.
וכשהגענו בלילה:
האורות הבודדים בפינות הרחובות, התחושה שכבר הגענו, הסבלנות הפוקעת מפני שעוד לא הגענו, המתיקות של הימים שעוד לפנינו, החופשה שכבר התחילה ובכל זאת עודנה שלמה.
היה אז בית אחרון, עכשיו אני נזכר, בקצה הצפוני של העיר, הבית האחרון שהשארנו מאחור כשנסענו למדריד והבית הראשון שראינו בשובנו:
בית מלון קטן ישן, מוקף גינה, שקראו לו "קָסָה כריסטינה" ושלעתים קרובות שימש נקודת מפגש לקבוצות המוסקים וגם היה מקום הפרידה מהבתולה הקדושה כשחזר פסלהּ בתחילת ספטמבר אל מקומו שבכנסייה בעיירה, ועתיד היה לצאת משם בשנה שלאחר מכן בחגיגה העממית של חודש מאי, אותה בתולה קדושה שאנחנו, הילדים, היינו הולכים להתפלל אליה בערבי הקיץ.
אולי היו גבולות הדברים ברורים יותר בימים ההם, כמו הקווים, הצבעים והשמות של המדינות שעל המפות שהיו תלויות על קירות בית הספר:
הבית ההוא עם הגינה הקטנה שלו והפנס הצהוב בפינה היה הקצה המדויק של העיירה שלנו ובמרחק צעד אחד ממנו התחילו השדות, בייחוד בלילה, כשהפנס דלק בפתח החשכה אבל לא האיר אותה כי אם גילה אותה במלוא עומקה.
לפני כמה שנים, כשטיילתי עם ילדַי, שעדיין היו קטנים, כי אני זוכר שבני השני החזיק בידי, רציתי להראות להם את "קָסָה כריסטינה", ובדרך סיפרתי להם שעל יד הבית הזה היה נפגש אתנו הבעלים של מטע הזיתים שאמי ואני עבדנו אצלו במסיק:
היה חורף, ואמא ואני חצינו את העיר הקפואה והחשוכה לבושים היטב, אני בכובע קורדרוי של אבי ובכפפות צמר, אמי בצעיף שעטף את כולה וכיסה את ראשה.
אבל היה קר כל כך שהאוזניים והידיים קפאו לי ואמי הייתה צריכה לשפשף את ידַי בידיה, שהיו חמות יותר וגם מחוספסות יותר, והיא נשפה את הבל נשימתה על כריות אצבעותי.
התרגשתי כשסיפרתי להם את הדברים האלה.
התרגשתי לספר להם על זה, לספר להם על אמי שבקושי הכירו, הראיתי להם עד כמה השתנו החיים בפרק זמן קצר כל כך, הרי הם עצמם כבר לא יכלו להעלות על הדעת שילדים בני גילם יבלו את חופשת חג המולד בעבודה בשדה לפרנסתם.
והנה שמתי לב שאני מדבר כבר זמן רב ומסתובב בלי למצוא את "קָסָה כריסטינה", וחשבתי שמרוב דיבורים תעיתי בדרך, אבל לא, אני דווקא הייתי בדיוק במקום שחיפשתי והבית הוא שכבר איננו שם, אמר לי האיש ששאלתי אותו, הרסו אותו שנים אחדות קודם לכן, כשהרחיבו את הכביש הישן למדריד.
על כל פנים, גם אילו עמד הבית על תלו לא הייתה העיירה מסתיימת עוד בפינת הבית:
צמחו שכונות חדשות של בנייני לבֵנים חד-גוניים, היה מרכז ספורט והיה מרכז מסחרי חדש שהאיש הראה לי בגאווה, כמו שמראים לזר את המבנים החשובים ביותר.
רק מי שהסתלקו מהעיירה שלנו, כמונו, יודעים איך היא הייתה ורואים עד כמה השתנתה:
מי שנשארו הם שאינם זוכרים אותה, הם דווקא, שראו אותה יומיום, איבדו אותה בהדרגה תוך כדי כך והניחו לה להישחת, גם אם הם סבורים שהם הנאמנים ואנחנו, במידת-מה, העריקים.
אולי היו גבולות הדברים ברורים יותר בימים ההם, כמו הקווים, הצבעים והשמות של המדינות שעל המפות שהיו תלויות על קירות בית הספר:
הבית ההוא עם הגינה הקטנה שלו והפנס הצהוב בפינה היה הקצה המדויק של העיירה שלנו ובמרחק צעד אחד ממנו התחילו השדות, בייחוד בלילה, כשהפנס דלק בפתח החשכה אבל לא האיר אותה כי אם גילה אותה במלוא עומקה.
לפני כמה שנים, כשטיילתי עם ילדַי, שעדיין היו קטנים, כי אני זוכר שבני השני החזיק בידי, רציתי להראות להם את "קָסָה כריסטינה", ובדרך סיפרתי להם שעל יד הבית הזה היה נפגש אתנו הבעלים של מטע הזיתים שאמי ואני עבדנו אצלו במסיק:
היה חורף, ואמא ואני חצינו את העיר הקפואה והחשוכה לבושים היטב, אני בכובע קורדרוי של אבי ובכפפות צמר, אמי בצעיף שעטף את כולה וכיסה את ראשה.
אבל היה קר כל כך שהאוזניים והידיים קפאו לי ואמי הייתה צריכה לשפשף את ידַי בידיה, שהיו חמות יותר וגם מחוספסות יותר, והיא נשפה את הבל נשימתה על כריות אצבעותי.
התרגשתי כשסיפרתי להם את הדברים האלה.
התרגשתי לספר להם על זה, לספר להם על אמי שבקושי הכירו, הראיתי להם עד כמה השתנו החיים בפרק זמן קצר כל כך, הרי הם עצמם כבר לא יכלו להעלות על הדעת שילדים בני גילם יבלו את חופשת חג המולד בעבודה בשדה לפרנסתם.
והנה שמתי לב שאני מדבר כבר זמן רב ומסתובב בלי למצוא את "קָסָה כריסטינה", וחשבתי שמרוב דיבורים תעיתי בדרך, אבל לא, אני דווקא הייתי בדיוק במקום שחיפשתי והבית הוא שכבר איננו שם, אמר לי האיש ששאלתי אותו, הרסו אותו שנים אחדות קודם לכן, כשהרחיבו את הכביש הישן למדריד.
על כל פנים, גם אילו עמד הבית על תלו לא הייתה העיירה מסתיימת עוד בפינת הבית:
צמחו שכונות חדשות של בנייני לבֵנים חד-גוניים, היה מרכז ספורט והיה מרכז מסחרי חדש שהאיש הראה לי בגאווה, כמו שמראים לזר את המבנים החשובים ביותר.
רק מי שהסתלקו מהעיירה שלנו, כמונו, יודעים איך היא הייתה ורואים עד כמה השתנתה:
מי שנשארו הם שאינם זוכרים אותה, הם דווקא, שראו אותה יומיום, איבדו אותה בהדרגה תוך כדי כך והניחו לה להישחת, גם אם הם סבורים שהם הנאמנים ואנחנו, במידת-מה, העריקים.
אשתי אומרת שאני חי בעבר, שאני ניזון מחלומות כמו הזקנים המובטלים שמשחקים דומינו במועדון שלנו ובאים להרצאות או לרסיטלים של שירה שגוֹדינוֹ מארגן.
אני עונה לה שזה בערך מה שאני:
כמעט מובטל, אדם שפֶּרק זמן ממושך היה בלתי מועסק, כמו שמקובל לומר כיום, גם אם אני משתדל מאוד ליזום עסקים ששום דבר לא יוצא מהם, לקבל עבודות שכמעט תמיד הן ארעיות מאוד ולעתים קרובות אינן אלא אשליה ואפילו תרמית.
אבל אני לא אומר לה שבשמחה הייתי חי לי בעבר, שוקע בו באותה אמונה שלמה, באותה תאווה שאחרים שוקעים בו, כמו גוֹדינוֹ, שכשהוא אוכל נקניק-דם בקדֵרה, או נזכר בדבר רכילות או באיזה כינוי של בן העיירה שלנו, או מדקלם שירים מאת חָקוֹבּ בּוּסְטָמָנְטֶה, המשורר הידוע ביותר שלנו, הוא מסמיק מרוב התלהבות ואושר, וכל הזמן הוא עסוק בתכנון תוכניות לשבוע הפסחא הבא וסופר את הימים שנותרו עד יום ראשון של כפות תמרים ובעיקר עד ערב יום רביעי הקדוש, מועד התהלוכה של אגודת האחווה שהוא חבר בה וגם נמנה עם מנהליה, "כמו בזמנו של מָתֵאוֹ סַפָטוֹן הדגול, כיום גמלאי שחי בבירתנו המלכותית," אומר גוֹדינוֹ, שהוא עצמו אמנם גר כל חייו במדריד אבל הוא מכיר את שמותיהם וכינוייהם של אנשים רבים מספור מבני העיירה שלנו ואת כולם הוא מכנה הדגול, המהולל, המשובח, ומגזים כל כך בהדגשת החי"ת, כנהוג בעיירה שלנו, שלא אחת הוא מתיז רסיס של רוק כשהוא הוגה אותה.
נכון, רבים מאתנו ישמחו לחיות בעבר הלא-משתנה של זיכרונותינו, עבר, כך נדמה, שחוזר ונשנה במדויק בטעמם של מאכלים מסוימים ובכמה תאריכים המסומנים באדום בלוחות השנה, אבל בלי שהשגחנו הנחנו לגְדול בתוכנו לריחוק שלא הנסיעות שהתקצרו כל כך ולא שיחות הטלפון שאנחנו כמעט לא מקיימים, וגם לא המכתבים שחדלנו לכתוב כבר לפני שנים רבות לא יתקנו אותו.
דווקא עכשיו, כשהנסיעה בכביש המהיר קצרה ונוחה - בקושי שלוש שעות - נעשו ביקורינו נדירים יותר.
אמנם הכול נעשה קרוב הרבה יותר, אבל לאט לאט דווקא אנחנו נשארים רחוקים יותר, גם אם אנחנו חוזרים על המילים הישנות ודבקים בכוח במבטא שלנו, וגם אם עדיין מרגשים אותנו שירי הלכת של אגודות האחווה שלנו והשירים שבא לדקלם באוזנינו לפעמים "הפייטן הדגול שאין בלתו," כמו שאומר גוֹדינוֹ שמתחנף אליו, מעריץ אותו וגם לועג לו במקצת, המשורר חָקוֹב בּוּסְטָמַנְטֶה, שככל הנראה לא החשיב כלל את שירת הסירנה של התהילה הספרותית והעדיף שלא לעקור למדריד כשהיה צעיר יותר.
הוא נשאר שם, בעיירה שלנו, וממשיך לקצור פרסים ולצבור ותק בעבודה, שכן הוא עובד עירייה, כמוהו כעוד אחד מהמהוללים המקומיים שלנו:
המאֶסטרוֹ גְרֶגוֹריוֹ א' פּוּגָה, מלחין ראוי, שאף הוא בשעתו לא החשיב כלל את שירת הסירנה המושמצת כל כך בפיו של גוֹדינוֹ:
אומרים (בעצם, גוֹדינוֹ אומר) שהמאֶסטרוֹ פּוּגָה סיים בהצטיינות את לימודי המוזיקה בווינה ואילו רצה היה משיג משרה באחת התזמורות הטובות באירופה, אלא שגברו עליו הגעגועים לעיירה והוא שב אליה עם כל תעודות ההצטיינות שלו הכתובות גרמנית ובכתב גותי, ועד מהרה זכה בלי כל מאמץ במכרז של התזמורת העירונית והתמנה למנצחהּ.
אהבנו לחזור עם ילדינו הקטנים והתגאינו לגלות שהם מתרגשים מאותם דברים שבילדותנו מילאו גם אותנו שמחה.
בכיליון עיניים ציפו לשבוע הפסחא כדי ללבוש את מדי החוזרים בתשובה הזעירים ולחבוש את הברדסים המיועדים לילדים, שמשאירים את פניהם גלויים.
מיד עם היוולדם רשמנו אותם, כמו שהורינו רשמו אותנו, כאחים באותה אגודת אחווה שאנחנו עצמנו חברים בה.
קצרי רוח ישבו במכונית, הם כבר קצת גדלו בינתיים, וברגע שיצאנו לדרך כבר שאלו מתי נגיע.
אף שנולדו במדריד ודיברו במבטא שלא היה המבטא שלנו, היינו גאים לחשוב ולומר שהם שייכים לאדמתנו בדיוק כמונו, וכשאחזנו בידיהם, כמו שאחזו הורינו בידינו, בבוקר יום ראשון ברחוב נוּאֶבָה, והרמנו אותם על הידיים כשעברו הבמות כדי שייטיבו לראות את החמורון הנושא על גבו את ישו הנכנס לירושלים ואת פניו הירוקים והמרושעים של יהודה איש קריות שעל במת הסעודה האחרונה, הרגשנו את ההרגשה המנחמת שהחיים נשנים וחוזרים, שבעיירה שלנו הזמן אינו חולף או שהוא אכזרי פחות מהזמן הדוחק והמוטרף של החיים במדריד.
אהבנו לחזור עם ילדינו הקטנים והתגאינו לגלות שהם מתרגשים מאותם דברים שבילדותנו מילאו גם אותנו שמחה.
בכיליון עיניים ציפו לשבוע הפסחא כדי ללבוש את מדי החוזרים בתשובה הזעירים ולחבוש את הברדסים המיועדים לילדים, שמשאירים את פניהם גלויים.
מיד עם היוולדם רשמנו אותם, כמו שהורינו רשמו אותנו, כאחים באותה אגודת אחווה שאנחנו עצמנו חברים בה.
קצרי רוח ישבו במכונית, הם כבר קצת גדלו בינתיים, וברגע שיצאנו לדרך כבר שאלו מתי נגיע.
אף שנולדו במדריד ודיברו במבטא שלא היה המבטא שלנו, היינו גאים לחשוב ולומר שהם שייכים לאדמתנו בדיוק כמונו, וכשאחזנו בידיהם, כמו שאחזו הורינו בידינו, בבוקר יום ראשון ברחוב נוּאֶבָה, והרמנו אותם על הידיים כשעברו הבמות כדי שייטיבו לראות את החמורון הנושא על גבו את ישו הנכנס לירושלים ואת פניו הירוקים והמרושעים של יהודה איש קריות שעל במת הסעודה האחרונה, הרגשנו את ההרגשה המנחמת שהחיים נשנים וחוזרים, שבעיירה שלנו הזמן אינו חולף או שהוא אכזרי פחות מהזמן הדוחק והמוטרף של החיים במדריד.
אבל בלי ששמנו לב הילדים התבגרו והם נהיים זרים לנו, אורחים לא חברותיים בתוך ביתנו שלנו, שמסתגרים להם בחדרים האלה שנהפכו למין מאורות אפלות, שלעתים פורצים מהן מוזיקה בלתי נסבלת, ריחות ורעשים שאנחנו מעדיפים לא לזהות.
הם כבר לא רוצים לחזור, ואם תעיר להם משהו יסתכלו עליך כאילו אתה זקן מסכן, עובר בטל, כאילו רק בך תלוי שתמצא עבודה בטוחה ומכובדת אחרי גיל ארבעים וחמש.
הם כבר שכחו את הדברים שאהבו כל כך, את ההתרגשות שעוררו הטוניקות והברדסים שכיסו את פניהם כמו מסכות דמיוניות (גוֹדינוֹ טוען שאצלנו הם קרויים "קָפִּירוּצ'וֹ"), את מהומת התופים והחצוצרות, את טעמן של ה"סיגריות" האמריקאיות הקטנות שמכרו רק בשבוע הפסחא, את ה"פּירוּלי", סוכריות אדומות על מקל עטופות בסליל סוכר שקנינו בדוכן הרחוב מהאיש הקטנטן ההוא שכונה, כראוי לו, "פירולי" ולפני שנים לא רבות הלך לעולמו, אף על פי שבעינינו, שראינו אותו תמיד מאז ילדותנו, הוא היה דבר קבוע בדיוק כמו שבוע הפסחא עצמו.
גם האטרקציות של היריד אינן מושכות אותם עוד, כאילו רק אנחנו, ההורים, שומרים משהו מהגעגועים ומהכרת הטובה לקרוסלות הצנועות מלפני שנים רבות כל כך:
"קוּניקָאס" קראנו להן בילדותנו, וכך לימדנו את ילדינו לקרוא להן.
שום דבר ממה שמוצא חן בעינינו אין לו עוד משמעות בעיניהם, ומפעם לפעם הם תולים בנו מבט מרחם או אדיש ונותנים לנו הרגשה שאנחנו מגוחכים, גורמים לנו לראות את עצמנו כמו שהם רואים אותנו:
אנשים בלויים ומבוגרים שאינם ראויים בעיניהם לתודה על שום דבר, שמעוררים בהם בעיקר רוגז ושעמום, והם מתרחקים מהם כמבקשים להיפטר מקורי עכביש המאובקים באבק הזמן שאנחנו שייכים אליו, העבר.
לחיות בו, בעבר, מה עוד יכולתי לבקש לי.
אבל אתה כבר לא יודע איפה אתה חי, לא באיזו עיר ולא באיזה זמן, אתה אפילו לא בטוח ששלך הוא הבית הזה שאתה חוזר אליו עם רדת הערב בהרגשה שאתה מפריע אף על פי שיצאת בשעה מוקדמת מאוד, בלי לדעת בעצם לאן, או בשביל מה, לחפש לך איזו משימה שתאפשר לך להאמין שאתה שוב עסוק במשהו מועיל, נחוץ.
באחת הארוחות האחרונות של אגודת האחווה, הארוחה שקיימנו לכבוד מדליית הכסף שהעניקה האגודה לחָקוֹבּ בּוּסטמַנטה, נזף בי גוֹדינוֹ בחיבה על שכבר שנתיים לא נסעתי בשבוע הפסחא לעיירה שלנו.
רמזתי לו שעוברת עלי תקופה קצת קשה, בתקווה שהוא, איש בעל משאבים וקשרים רבים, יושיט לי יד.
אבל לא ביקשתי את עזרתו בצורה מפורשת, מתוך גאווה ומתוך חשש שייגרע כבודי בעיניו.
הייאוש והכבוד העצמי הפגוע הרחיקו אותי מהפעילויות של האגודה האזורית שלנו יותר מכרגיל, אם כי השתדלתי שלא להיעדר מפגישות ההנהלה והקפדתי לשלם בדייקנות את דמי החבר החודשיים.
אבל מבוקר עד ערב התהלכתי במדריד כמנותק מעצמי, ממקום למקום, מעבודה לעבודה - הבטחות שלא התגשמו אף פעם, פגישות שמשום מה נכשלו תמיד, חלטורות גרועות ולא בטוחות שהחזיקו מעמד שבועות או ימים אחדים.
שעות שלמות חיכיתי באפס מעשה ופתאום היה עלי למהר כדי להגיע למשהו שהוחמץ בגלל כמה דקות איחור.
לחיות בו, בעבר, מה עוד יכולתי לבקש לי.
אבל אתה כבר לא יודע איפה אתה חי, לא באיזו עיר ולא באיזה זמן, אתה אפילו לא בטוח ששלך הוא הבית הזה שאתה חוזר אליו עם רדת הערב בהרגשה שאתה מפריע אף על פי שיצאת בשעה מוקדמת מאוד, בלי לדעת בעצם לאן, או בשביל מה, לחפש לך איזו משימה שתאפשר לך להאמין שאתה שוב עסוק במשהו מועיל, נחוץ.
באחת הארוחות האחרונות של אגודת האחווה, הארוחה שקיימנו לכבוד מדליית הכסף שהעניקה האגודה לחָקוֹבּ בּוּסטמַנטה, נזף בי גוֹדינוֹ בחיבה על שכבר שנתיים לא נסעתי בשבוע הפסחא לעיירה שלנו.
רמזתי לו שעוברת עלי תקופה קצת קשה, בתקווה שהוא, איש בעל משאבים וקשרים רבים, יושיט לי יד.
אבל לא ביקשתי את עזרתו בצורה מפורשת, מתוך גאווה ומתוך חשש שייגרע כבודי בעיניו.
הייאוש והכבוד העצמי הפגוע הרחיקו אותי מהפעילויות של האגודה האזור ית שלנו יותר מכרגיל, אם כי השתדלתי שלא להיעדר מפגישות ההנהלה והקפדתי לשלם בדייקנות את דמי החבר החודשיים.
אבל מבוקר עד ערב התהלכתי במדריד כמנותק מעצמי, ממקום למקום, מעבודה לעבודה - הבטחות שלא התגשמו אף פעם, פגישות שמשום מה נכשלו תמיד, חלטורות גרועות ולא בטוחות שהחזיקו מעמד שבועות או ימים אחדים.
שעות שלמות חיכיתי באפס מעשה ופתאום היה עלי למהר כדי להגיע למשהו שהוחמץ בגלל כמה דקות איחור.
שלנו יותר מכרגיל, אם כי השתדלתי שלא להיעדר מפגישות ההנהלה והקפדתי לשלם בדייקנות את דמי החבר החודשיים.
אבל מבוקר עד ערב התהלכתי במדריד כמנותק מעצמי, ממקום למקום, מעבודה לעבודה - הבטחות שלא התגשמו אף פעם, פגישות שמשום מה נכשלו תמיד, חלטורות גרועות ולא בטוחות שהחזיקו מעמד שבועות או ימים אחדים.
שעות שלמות חיכיתי באפס מעשה ופתאום היה עלי למהר כדי להגיע למשהו שהוחמץ בגלל כמה דקות איחור.
בוקר אחד, בכיכר דֶה צ'וּאֶקָה, שחציתי בלב כבד ומבטי נעוץ קדימה כדי לא לראות מה קורה סביבי:
הסחר בסמים, המראה של אנשים סהרורים, גברים ונשים, שפניהם פני מתים והם נעים כמו זומבים, חולים במחלה איומה, פגשתי את בן עירי מָתֵאוֹ צ'ירינוֹ, שבילדותי כונה מָתֵאוֹ "סַפָּטוֹן",[1] לא רק מפני שהיה סנדלר, אלא גם בגלל מידות גופו, כי הוא היה גדול מרוב הגברים בעת ההיא ונעל, אני זוכר, נעליים גדולות מאוד, שחורות, בעלות סוליה גסה, נעליים נצחיות שבוודאי תיקן בעצמו כל ימי חייו.
השגחתי בזה כשראיתי אותו שוב בתוך נעליו העצומות, שנראו אותן הנעליים מלפני מי יודע כמה שנים, אם כי עכשיו היו עקומות בשל בהונותיו המעוותות.
הייתי לבוש בחליפתי הכהה שאני לובש לראיונות עבודה, נשאתי את תיקי השחור ואת האוגדנים שלי:
התקבלתי לתקופת ניסיון בתור מוכר, תמורת עמלה, של חומרי לימוד לבתי ספר לנהיגה.
באמצע כיכר דֶה צ'וּאֶקה, במעיל גדול ובכובע ירוק בנוסח טירול שאפילו היה מקושט בנוצה, עמד מָתֵאוֹ סַפָּטוֹן והתבונן במשהו ברוח טובה כמו גמלאי חסון ועצלן, ונדמה היה שהוא נטוע בנעליו הגדולות השחורות כמו על כַּן של פֶּסל או על גדם של עץ זית, מושרש כך במקומו בשכונה במדריד שגר בה באותה עת וחש בה בנוח – זה היה הרושם שעשה - בדיוק כמו שחש בנוח בעיירה הרחוקה המשותפת שלנו.
בוקר אחד, בכיכר דֶה צ'וּאֶקָה, שחציתי בלב כבד ומבטי נעוץ קדימה כדי לא לראות מה קורה סביבי:
הסחר בסמים, המראה של אנשים סהרורים, גברים ונשים, שפניהם פני מתים והם נעים כמו זומבים, חולים במחלה איומה, פגשתי את בן עירי מָתֵאוֹ צ'ירינוֹ, שבילדותי כונה מָתֵאוֹ "סַפָּטוֹן", [1] לא רק מפני שהיה סנדלר, אלא גם בגלל מידות גופו, כי הוא היה גדול מרוב הגברים בעת ההיא ונעל, אני זוכר, נעליים גדולות מאוד, שחורות, בעלות סוליה גסה, נעליים נצחיות שבוודאי תיקן בעצמו כל ימי חייו.
השגחתי בזה כשראיתי אותו שוב בתוך נעליו העצומות, שנראו אותן הנעליים מלפני מי יודע כמה שנים, אם כי עכשיו היו עקומות בשל בהונותיו המעוותות.
הייתי לבוש בחליפתי הכהה שאני לובש לראיונות עבודה, נשאתי את תיקי השחור ואת האוגדנים שלי:
התקבלתי לתקופת ניסיון בתור מוכר, תמורת עמלה, של חומרי לימוד לבתי ספר לנהיגה.
באמצע כיכר דֶה צ'וּאֶקה, במעיל גדול ובכובע ירוק בנוסח טירול שאפילו היה מקושט בנוצה, עמד מָתֵאוֹ סַפָּטוֹן והתבונן במשהו ברוח טובה כמו גמלאי חסון ועצלן, ונדמה היה שהוא נטוע בנעליו הגדולות השחורות כמו על כַּן של פֶּסל או על גדם של עץ זית, מושרש כך במקומו בשכונה במדריד שגר בה באותה עת וחש בה בנוח – זה היה הרושם שעשה - בדיוק כמו שחש בנוח בעיירה הרחוקה המשותפת שלנו.
גם פניו היו הפנים שזכרתי, כאילו יד הזמן לא נגעה בהם.
בעיני ילד כל המבוגרים זקנים פחות או יותר, וכך, כשהילד מתבגר וכעבור שנים אחדות שב לראות את המבוגרים ההם, נדמה לו שלא השתנו כלל, שהם בני אותו גיל קבוע שייחס להם בילדותו, כשדימה לו שהאנשים אינם משתנים לעולם ותמיד היו כפי שהם:
הוא יהיה ילד לעד והוריו יהיו צעירים לעד, בלי סימני בלאי ובלי האִיום של המוות.
ראיתי אותו בבוקר חורפי קר מאוד, באחד הבקרים הלא-נעימים של אמצע השבוע במדריד, כשלחזיתות הבניינים יש אותו הצבע האפור העכור שיש לַשמים בלא גשם.
הלכתי מתוח כתמיד כי הייתי דחוק בזמן, מיהרתי להגיע לפגישה עם לקוח, הבעלים של בית הספר לנהיגה שברחוב פֶּלָאיוֹ.
עשיתי טעות ונסעתי במכוניתי, והזמן הקצר שעשוי היה להספיק לי לספל קפה התבזבז בחיפוש מקום חניה ברחובות הבלתי-אפשריים האלה, המלאים מכוניות, אנשים, טרנסווסטיטים לא מגולחים, נוכלים, נרקומנים, מחלקי דברים, טנדרים שפורקים, מעמיסים וחוסמים את הכביש ומקימים מהומה של צופרים שמורטים לך את העצבים סופית.
הייתי באיחור ולא אכלתי כלום בבוקר, החניתי את המכונית בצורה גרועה כל כך שלא היה אפשר לפסול את האפשרות שיגררו אותה, אבל ברגע שראיתי את מָתֵאוֹ סַפָּטוֹן, טעם הזיכרונות שעוררה בי דמותו גבר על הבהילות.
גבוה כרגיל, זקוף, על פניו אותה הבעה שלווה, אפו גדול ועיניו בולטות במקצת, לחייו סמוקות סומק של קור ושל בריאות, אם כי קצת רפויות בשל גילו, הליכתו יציבה כמו שהייתה כשצעד לבוש במדי החוזר בתשובה לפני הבמה של הסעודה האחרונה ונופף במוט הגדול של חבר הנהלת האגודה.
במה זו הייתה אחת הבמות המרשימות ביותר של שבוע הפסחא ועליה מספר הדמויות הגדול ביותר:
שנים-עשר השליחים סביב שולחן מכוסה מפת פשתן וישו עומד באחד מצדדיו, ידו האחת על לוח לבו והאחרת מורמת בברכה, והילת הזהב שסביב ראשו רוטטת בקצב תנועתם המלכותית של גלגלי הבמה על ריצוף האבן שכיסה את הרחובות בעת ההיא, באותה התרגשות קלה שנעו בה הלהבות בעששיות והמפה הלבנה שהונחו עליה הלחם והיין בשביל הקורבן הליטורגי.
כל השליחים הביטו אל ישו ולפני פניהם עמד זרקור קטן שהאיר אותם בדרמטיות באור לבן.
כולם חוץ מיהודה איש קריות, שהפנה את פניו בתנועה של חרטה ותאוות בצע והביט אל ארנק המטבעות שקיבל תמורת בגידתו, שהיה מוסתר למחצה מאחורי מושבו.
האור שהאיר את פניו של יהודה איש קריות היה ירוק, ירוק צהבהב כשל חולה במחלת כבד.
בעיירה שלנו ידעו הכול שתווי הפנים האלה, שאנחנו הילדים שנאנו אותם ממש כמו ששנאנו את תווי פניהם של הנבלים בסרטים, הם תווי פניו של חייט שחנותו ובית המלאכה שלו היו באחת מפינות רחוב רֵאל, קרוב מאוד לשער חנותו של מָתֵאוֹ סַפָּטוֹן.
גוֹדינוֹ סיפר לי את סיפור המעשה, לא בלי שהבטיח לספר לי סיפורים מרתקים עוד יותר:
הדמויות שעל הבמה, כמו כמעט כל הדמויות של שבוע הפסחא שלנו היו מעשה ידיו של הפסל הידוע רב-אמן אוּטְרֶרָה, שלדברי גוֹדינוֹ נמנה עם חשובי האמנים של המאה אבל לא זכה להכרה שהיה ראוי לה משום שבחר להישאר בעיירה שלנו, עיירה מסבירה פנים אך מרוחקת.
אוּטרֶרה, הפסל הגאוני, היה גם בוהמיין מופלג ותמיד היה שקוע בחובות ורדוף נושים, שאחד מהם, העקשן מכולם וגם הניזוק מכולם, היה החייט ההוא מרחוב ראל שתפר לו לפי מידה את כותונותיו המעוטרות בראשי התיבות של שמו ואת החזיות ההדוקות ואת חליפותיו, שגזרותיהן היו כשל חליפותיו של פְרֶד אַסטֶר, ואפילו את החלוקים המתנפנפים שלבש אוּטרֶרה כשעבד בסטודיו שלו.
כשהצטבר החוב לסכום בלתי קביל, הופיע החייט בבית הקפה "רויאל", ששם התאסף בכל ערב חוג ספרותי ואמנותי בראשותו של אוּטרֶרה, וכינה את הפסל בפומבי פושע וגנב ובתוך כך נפנף לשווא מול פרצופו בצרור החשבונות שלא נפרעו.
הפסל, קטן קומה וזקוף, כולו אומר כבוד, כמו ארוז מרוב הידור בחליפתו בסגנון פרד אסטר, שלא שילם וגם לא התכוון לשלם תמורתה, הפנה את מבטו לכיוון אחר בזמן שמלצרים וידידים אחזו בחייט שעיניו יצאו מחוריהן ופניו הזיעו מרוב זעם, וסופו שהסתלק כלעומת שבא, בידיים ריקות, לא לפני שאסף בבושת פנים מרצפת בית הקפה את החשבונות שנשמטו מידיו בלהט חמתו, כאילו היו ראיות יקרות ערך לעוול שעל פי איומיו עתיד היה לבוא על תיקונו באמצעות הערכאות המשפטיות.
מה רבה הייתה הפתעתו, אמר לי גוֹדינוֹ, ובישר את המהלומה בחיוך רחב על פניו הערמומיים והעליזים, כששבועות אחדים לאחר מכן, ביום רביעי הראשון של שבוע הפסחא, שבו הוצגה הבמה החדשה של הסעודה האחרונה (את הבמה הישנה, כמו כמעט את כל שאר הבמות, העלו האדומים באש בזמן המלחמה), ראה החייט במו עיניו מה שאנשים זריזים ומרושעים כבר הספיקו לספר לו, שהרי, כדברי גוֹדינוֹ, השמועה התפשטה בעיר "כמו אש בשדה קוצים":
פרצופו העקום של יהודה איש קריות, הפרצוף הירוק שנפנה ממבטו הטוב והמוכיח של המושיע כדי לבחון בחמדנות את ארנק המטבעות המוסתר למחצה, הם פרצופו שלו עצמו, העתקו המדויק, למרות ההגזמה האכזרית של הקריקטורה, אותן עיניים בולטות שהביטו על הפַּסָּל בבית הקפה כמבקשות לפלח את גופו, "או לאבֵּן אותו, כמו עיניה של מדוזה," אמר גוֹדינוֹ, שכשהיה מתלהב מסיפוריו היה פוסק את הפסוק החביב עליו:
"והאף השֶמי!".
בזמן שהגה גוֹדינוֹ את שם התואר הזה היה משרבב את פניו ומסתכל כמו שבוודאי הסתכל החייט כשגילה את פניו בדמותו של יהודה איש קריות, ומעוות או מקמט את אפו שהיה קטן ופחוס דווקא, כאילו עצם הגיית המילה "שמי", שהתענג עליה כל כך עד שחזר עליה פעמיים או שלוש, די בה לעשות אותו לבעל חוטם כשל החייט וכשל יהודה איש קריות, וכשל כל התליינים וכל המתחסדים שמופיעים במסכתות של שבוע הפסחא, היהודים שירקו על אלוהים, כמו שהיינו אומרים אנחנו, הילדים, במשחקי התהלוכות והבימות שלנו, כי ברחובות המרוצפים ובדרכי העפר הכבוש של אז נערכו בשבוע הפסחא גם תהלוכות של ילדים:
היינו צועדים בסך, מתופפים על תופים עשויים מקופסאות שימורים גדולות ריקות ותוקעים בחצוצרות קטנות של פח או פלסטיק, ואפילו נשאנו בימות שהיו תיבות של עץ או קרטון וחבשנו ברדסים מנייר עיתון.
שניים אלה, החייט הרגזן והפסל הבוהמיין והעצל, מתו מזמן, אבל הבדיחה הנקמנית של האחד כנגד האחר מוסיפה להתקיים בתווי הפנים האכזריים של יהודה איש קריות של במת הסעודה האחרונה המוארים עדיין באור ירוק, אף שבכל שנה קטֵן מספר האנשים שיכולים לזהות אותם או שזוכרים את הסיפורים האלה מן העבר שגוֹדינוֹ מספר, שלא ברור לי אם הוא ממציא אותם בשלמותם או רק מעגל ומייפה אותם.
קרוב לוודאי שגם לא רבים מכירים את מי שהיה המודל האמיתי לאחד השליחים האחרים, מתי הקדוש, הפונה אל ישו ספק באדיקות ספק בבהלה וגבותיו הגבוהות מדגישות את הפליאה שבעיניו, כי זה עתה אמר מורו שעוד הלילה יבגוד בו אחד מבין השנים-עשר, וכולם מבוהלים ונרעשים, עושים מחוות נפוחות של כבוד שנפגע ושואלים:
"מורי, אני האיש?" ובתוך כל המהומה איש מהם אינו נותן את דעתו על פרצופו הירוק והנוטר של יהודה איש קריות ואינו משגיח בארנק המטבעות התפוח, שאימותינו היו מצביעות עליו בילדותנו כשעברה לפנינו במת התהלוכה ומרימות אותנו על הידיים.
שניים אלה, החייט הרגזן והפסל הבוהמיין והעצל, מתו מזמן, אבל הבדיחה הנקמנית של האחד כנגד האחר מוסיפה להתקיים בתווי הפנים האכזריים של יהודה איש קריות של במת הסעודה האחרונה המוארים עדיין באור ירוק, אף שבכל שנה קטֵן מספר האנשים שיכולים לזהות אותם או שזוכרים את הסיפורים האלה מן העבר שגוֹדינוֹ מספר, שלא ברור לי אם הוא ממציא אותם בשלמותם או רק מעגל ומייפה אותם.
קרוב לוודאי שגם לא רבים מכירים את מי שהיה המודל האמיתי לאחד השליחים האחרים, מתי הקדוש, הפונה אל ישו ספק באדיקות ספק בבהלה וגבותיו הגבוהות מדגישות את הפליאה שבעיניו, כי זה עתה אמר מורו שעוד הלילה יבגוד בו אחד מבין השנים-עשר, וכולם מבוהלים ונרעשים, עושים מחוות נפוחות של כבוד שנפגע ושואלים:
"מורי, אני האיש?" ובתוך כל המהומה איש מהם אינו נותן את דעתו על פרצופו הירוק והנוטר של יהודה איש קריות ואינו משגיח בארנק המטבעות התפוח, שאימותינו היו מצביעות עליו בילדותנו
כשעברה לפנינו במת התהלוכה ומרימות אותנו על הידיים.
לא היה כל צורך שגוֹדינוֹ יסביר לי שאותו מתי הקדוש האציל, החסון ואדום הלחיים, היה העתק מדויק של מָתֵאוֹ סַפָּטוֹן, שזכה כך בתהילתו הציבורית באותו לילה עצמו של שבוע הפסחא שהחייט הנושה היה בו לדמות נלעגת.
אחרי שנמדדו המידות לחליפות אצל החייט היה הפסל אוּטרֶרה חוצה את רחוב רֵאל ומזמין אצל מָתֵאוֹ את נעליו התפורות ביד, כשהיה לו כסף או סיכוי לקבל כסף, ובזמנים קשים היה מביא לו את נעליו הישנות להטלאה.
אבל בניגוד לחייט, מעולם לא הזכיר מָתֵאוֹ סַפָּטוֹן לאוּטרֶרה את החשבונות שלא נפרעו, קצת בגלל נטייתו העצלה לפטליזם שדחפה אותו להסתגל לכל דבר, וקצת בגלל הערצתו העזה אל הפסל, שצמחה לכדי הכרת טובה כנועה בכל פעם שהמאֶסטרוֹ עבר בסנדלרייה והתעכב אצלו לשיחות של שעות ובתוך כך כיבד אותו בסיגריות הבהירות המשובחות שלו וסיפר לו סיפורים על מסעותיו באיטליה ועל חייו בחוגים האמנותיים של מדריד שלפני המלחמה.
"ידידי מָתֵאוֹ," היה הפסל אומר, "יש לך ראש קלאסי שראוי שהאמנות תנציח אותו." אמר ועשה:
מָתֵאוֹ לא קיבל מידיו מעולם אפילו פרוטה אחת, אבל החוב היה בטל ומבוטל בעיניו כשהכיר בוודאות, באבחה של גאווה וביישנות, את פניו בין פני השליחים, וגם את המבנה החסון של כתפיו ואותה מחווה אופיינית לו כל כך:
להביט באלכסון כלפי מעלה משֵפֶל השרפרף הנמוך שעליו בילה את חייו.
מאחר שנמנה עם החוזרים בתשובה ועם חברי ההנהלה באגודת האחווה של הסעודה האחרונה, הייתכן כבוד גדול מלהיות אחד מהיושבים אל השולחן?
כל הבעתו של הקדוש מחבר הבשורה, כל תו בפניו, היו נאמנים למקור באופן מרשים, חוץ מהזקָן, שמָתֵאוֹ בשר-ודם לא גידל, אם כי דומה שעמד לגדל, דבר שהיה בגדר חוצפה שלא תיאמן בשנים אלו של שפמים דקיקים ופנים מגולחים.
החנות של החייט עמדה כמעט מול השער של הסנדלרייה, וכשהיה מָתֵאוֹ נקרה בדרכו של החייט הנעלב היה החייט משפיל את ראשו או מביט הצדה, פניו נהיו ירוקים מתמיד ואפו נהיה "שמי" מתמיד, ומָתֵאוֹ, שכמו רבים אחרים נתקף חשק עצום לפרוץ בצחוק, כיסה את פיו בידו כדי להתאפק ולחייו לבשו סומק שהלם את בובות הענק המועלות על המוקד בחגיגות וַלֶנסיה יותר מאשר את דיוקן פניו יראי-השמיים של מבשר הבשורה.
גל של שמחה גאה בי כשראיתי בלב העיר העוינת את הפנים האלה מימי ילדותי, פנים הקשורים לזיכרונות המתוקים ביותר מהעיירה שלי ומחיי.
פעמים רבות בילדותי שלחה אותי אמי לסנדלרייה של מָתֵאוֹ סַפָּטוֹן, שאף שלא הכיר אותי כלל היה טופח לי קלות על פני וקורא לי "נער מזבח".
"תראה אותך, נער מזבח, כמה מהר בילית את הסוליות הפעם." "נער מזבח, תגיד לאמא שאין לי עודף, שתשלם לי בהזדמנות." הסנדלרייה הייתה גבוהה וצרה מאוד, כמעט כמו ארון, ובינה לרחוב חצצה דלת זכוכית שמָתֵאוֹ לא היה סוגר אלא בימי החורף הקשים ביותר.
כל משטח פנוי, כולל דפנות הארגז ששימש לו שולחן עבודה ודלפק, היה מכוסה כרזות של מלחמות פרים ושל שבוע הפסחא, שתי אהבותיו הגדולות של הסנדלר האוּמן:
כרזות מודבקות בדבק קמח שכבר הצהיבו במשך השנים ומקצתן חופפותזו על זו, מודעות על מלחמות פרים שהתקיימו בתחילת המאה או ביריד של השנה הקודמת, ערבוביה של שמות, מקומות ותאריכים שהזינה את בקיאותו הפטפטנית של מָתֵאוֹ, שכמעט תמיד היה מוקף באנשים מבני חבורתו, וסיגריה או מסמר, או שניהם כאחד, תקועים בפיו, והיה מספר בלתי נלאה של ביצועים היסטוריים וסיפורים מעולם מלחמות הפרים, שהכיר מקרוב מאוד שכן לעתים קרובות היו נשיאי הקוֹרידות מבקשים ממנו לשמש יועץ בלתי רשמי.
קולו היה נשבר ועיניו התמלאו דמעות כשהעלה באוזני בני שיחו זיכרונות מאותו אחר-צהריים עגום שבו ראה מיציע השמש שבזירת "לינָרֶס" את השור "איסְלֶרוֹ" נוגח את מָנוֹלֶטֶה.
"הוא ינגח אותך, אל תתקרב כל כך," היה מספר שצעק ממקומו ביציע, והתכופף כאילו הוא בזירה וצר בכפות ידיו כמין רמקול ושיווה לפניו הבעה טרגית של מי שרואה את הנולד, ושוב חי את הרגע שבו מָנוֹלֶטֶה עוד יכול היה להינצל מהנגיחה הרצחנית, "הנגיחה הגורלית", כמו שהיה אומר גוֹדינוֹ כשחיקה את הסיפור ואת ההתרגשות של הסנדלר הנלהב, והיה מבטיח לי תמיד לספר לי עליוסיפור גדול ומסתורי, סוד שרק הוא יודע את פרטיו העסיסיים ביותר.
ניגשתי אל מָתֵאוֹ בכיכר דֶה צ'וּאֶקה והוא הביט בי באותו חיוך רחב וטוב לב שהיה מקבל בו בסנדלרייה את פני הקליינטים שלו ובני חבורתו.
ריגשה אותי המחשבה שהוא הכיר אותי למרות השנים שחלפו והשינויים שחלו בי מאז הפעמים האחרונות שהתראינו.
נזכרתי אז בעוד התרחשות מקרית אחת שקישרה אותו לזיכרונותי המוקדמים ביותר ובלא ידיעתו עשתה אותו לחלק מילדותי:
בשער הצמוד לשער של הסנדלרייה של מָתֵאוֹ סַפָּטוֹן היתה חנותו של הגלב, שאבי היה לוקח אותי לשם וגם סבי הסתפר והתגלח שם תמיד, חנותו של פֶּפֶּה מוֹרֵיאוֹ, שהתרוקנה והלכה עם מותם של הלקוחות הוותיקים ובגלל אופנת השׂער הארוך שסיגלו להם הצעירים.
כעת גם דלתו סגורה, כמוה כדלתו של מָתֵאוֹ סַפָּטוֹן וכדלתו של החייט שפניו פני יהודה איש קריות וכרבות מדלתותיהן של חנויות אחרות שהיו ברחוב ראל לפני שבהדרגה החלו האנשים לשכוח לטייל בו וכך נהפך, בייחוד בלילות ובימים גשומים, לרחוב רפאים נטוש.
אבל בעת ההיא היתה חנותו של פֶּפֶּה מוֹרֵיאוֹ שוקקת חיים כמו הסנדלרייה של מָתֵאוֹ סַפָּטוֹן, ולא פעם, בערבים הממוזגים של אפריל ומאי, היו הלקוחות של השניים מוציאים את כיסאותיהם אל המדרכה ומעשנים ומפטפטים בחבורה אחת, בזמן שמצדו האחר של הרחוב, מתוך האפלולית של בית מלאכתו הריק, צפה בהם החייט המסתגר שהיה מחכך את ידיו מאחורי הדלפק וכובש בין כתפיו את ראשו שנעשה דומה יותר ויותר לראשו של יהודה איש קריות של במת הסעודה האחרונה, החייט המיזנטרופּ הזה בעל הפרצוף הירקרק והאף המעוקל, שהגל הגואה ואין לעוצרו של תעשיית הבגדים המוכנים דחף לאט לאט לפשיטת רגל.
אבי היה אוחז בידי ומוליך אותי אל הגלב פֶּפֶּה מוֹרֵיאוֹ[ (סַפּר נקרא אז רק מי שסיפר נשים), ואני הייתי קטן כל כך שהגלב הוצרך להניח שרפרף על הכיסא כדי לספר אותי בנוחות ולראות אותי במראה.
ריח של מי קולון נדף מפניו וריח טבק מנשימתו כשהתקרב אלי מאוד ובידו המסרק והמספריים או המכונה החשמלית שגילח בה את עורפי.
שמעתי את נשימתו החזקה והנסערת והרגשתי בצווארי ובלחיי את מגע אצבעותיו החזקות של איש מבוגר, לחץ מוזר מאוד של ידיים שלא היו ידי אבי או אמי, ידיים שהיו מוכרות וגם זרות, שנהיו גסות פתאום כשקיפלו את אוזני לפנים או לחצו על עורפי כדי להרכין מאוד את ראשי.
בכל פעם שגילח את ראשי והיה קרוב לסיום, היה פֶּפֶּה מוֹרֵיאוֹ אומר לי:
"תעצום טוב-טוב את העיניים", כי הוא עמד לספר לי את הפוני באמצע המצח ישר מעל הגבות.
השערות הלחות נשרו על עפעפי ועקצצו את לחיי השמנמנות ואת קצה אפי, והמספריים הקרים התחככו בגבותי.
כשאמר לי פֶּפֶּה מוֹרֵיאוֹ[ שאני כבר יכול לפקוח את העיניים, הופתעתי למצוא במראה את פני העגולים והזרים, את אוזני הבולטות, את הפוני הישר מעל לעיניים וגם את החיוך של אבי ששלח אלי מבט שבע רצון מתוך המראה.
[ [ [ ש [ בכל אלה נזכרתי וכאילו חוויתי הכול מחדש כשראיתי פתאום את מָתֵאוֹ סַפָּטוֹן בכיכר דֶה צ'וּאֶקה, וגם נזכרתי בעוד משהו שעד אותו רגע לא ידעתי שהוא נמצא בזיכרוני:
פעם אחת, בזמן שחיכיתי לתורי וקראתי חוברת קומיקס שאבי קנה לי, נתקפתי צמא וביקשתי מפֶּפֶּה מוֹרֵיאוֹ רשות לשתות מים.
הוא הצביע לעבר חצר פנימית, קטנה ומוצלת בירכתי החנות, מאחורי דלת זכוכית ומסדרון חשוך.
בילדות, המקומות הנידחים עשויים להימצא במרחק של צעדים מעטים.
פתחתי את הדלת, נדמה לי שהיתה לי קצת סחרחורת, אולי היה לי חום ולכן גם הייתי צמא כל כך.
המרצפות היו לבנות אפורות ובמרכזן פרחים אדמדמים, והן הדהדו כשדרכו עליהן.
בפינת החצר הזעירה, שהיו בה צמחים רחבי עלים שהדגישו את הלחות, עמד הכד על מדף מכוסה במפית סרוגה במסרגה אחת, אחד מאותם כדי חורף שהיו אז, של חרס צבעוני ומזוגג וצורתו צורת תרנגול, אני זוכר במדויק, כד מהסוג שהיו עושים הקדרים שברחוב וַלֶנסיה.
שתיתי, והמים היו סמיכים כמו מרק והיה להם טעם של חום.
חזרתי במסדרון ופתאום גיליתי שהלכתי לאיבוד:
לא הייתי אצל הגלב אלא במקום אחר, ונדרש לי זמן כדי לגלות שאני בסנדלרייה, והאיש שראיתי לפני היה השליח מתי הקדוש בשר-ודם, אף שהיה בסינר עור ולא בגלימה של חבר אגודת האחווה או של קדוש, ולא היה לו זקן, ובאחת מזוויות פיו החזיק סיגר קצר וכבוי ובאחרת מסמר.
"בחיי, נער מזבח, מה אתה עושה פה, ממש הבהלת אותי."
כמו בפעם ההיא, גם עכשיו הסתכלתי בו ולא ידעתי מה לומר לו.
מקרוב היה זקן הרבה יותר וכבר לא היה דומה למתי הקדוש של הסעודה האחרונה, שאינו משתנה לעולם.
לא מבטו וגם לא חיוכו לא היו מופנים אלי.
לא חל בהם כל שינוי כשאמרתי את שמו והושטתי לו את ידי לברכו לשלום, וסיפרתי לו בצורה מגושמת ומבולבלת מי אני וניסיתי להזכיר לו את שמותיהם של הורי ואת הכינוי שדבק במשפחתי בימים עברו.
הוא לחץ את ידי ברפיון, הנהן בראשו והביט אלי, אם כי לא ניכר בו שהוא רואה אותי או שעיניו מתמקדות במשהו, עיניים אלה שרק לפני רגע נראו לי מתבוננות ומלאות חיים.
כובעו לא היה נטוי אלא עקום, כאילו חבש אותו בלי משים כשיצא מביתו או ברשלנות של אדם שכבר לא רואה את עצמו היטב במראה.
הזכרתי לו שאמי הייתה קליינטית קבועה בסנדלרייה שלו, באותה התקופה לחנויות היו קליינטים, לא לקוחות, ושאבי, גם הוא חובב גדול של מלחמות פרים, היה לא פעם אחד מבני החבורה שנפגשו אצלו ואצל פֶּפֶּה מוֹרֵיאו, הגלב השכן, שחנותו הייתה מחוברת לסנדלרייה באמצעות חצר פנימית.
מָתֵאוֹ שמע את שמות האנשים ואת שמות המקומות בארשת של אדם שאינו מצליח בשום אופן להיזכר במשהו רחוק מאוד.
הוא הרכין את ראשו וחייך, אם כי נדמה לי שראיתי בפניו גם הבעה של חשדנות, פחד או אי-אמון, אולי חשש שאני רוצה לרמות אותו, לשדוד אותו, כמו כל אחד מהנוכלים שהסתובבו באזור והיו משתופפים בחבורות ליד הכניסה לרכבת התחתית ומעבירים בחשאי דברים מיד ליד.
הייתי חייב ללכת, כבר איחרתי מאוד לפגישה שאולי נידונה מראש לכישלון, לא אכלתי ארוחת בוקר, החניתי את המכונית בחנייה כפולה, ומָתֵאוֹ סַפָּטוֹן הוסיף להחזיק את ידי בחביבות פזורת דעת וחייך אלי בלסת שמוטה במקצת ונצנוץ של רוק בזוויות פיו.
"מאֶסטרוֹ, אתה לא זוכר?" שאלתי.
"היית קורא לי נער מזבח."
"בטח, חביבי, כמובן,", וקרץ בעיניו, התקרב אלי מעט ושמתי לב שעכשיו אני גבוה ממנו, והניח את ידו השנייה על כתפי כמו מתוך ניסיון רוחש טוב לא לאכזב אותי:
"נער מזבח".
אבל דומה היה שאין הוא זוכר עוד אפילו את משמעות המילים האלה ששב וחזר עליהן בעודו מוסיף להחזיק את ידי שכעת רציתי לחלץ מידו, לכוד, ובהול להסתלק.
ניתקתי ממנו, והוא הוסיף לעמוד שם בלי נוע, כף ידו הרכה והלחה שקודם לכן אחזה בידי עודנה מורמת מעט, הכובע עם הנוצה הירוקה הקטנה מעוקם על מצחו, לבדו כעיוור באמצע הכיכר, נטוע על מסד נעליו השחורות הגדולות.
ראשית, עליי להתנצל על שאני שולח לך את המכתב הזה למרות שאנחנו לא מכירים.
בהתחלה תכננתי לבוא אלייך הביתה ולספר לך פנים אל פנים את מה שאני עומד לכתוב, אבל אז חשבתי שמכתב הוא אפשרות הולמת יותר:
שנינו נרגיש פחות שלא בנוח, ואני אוכל לבחור את המילים שלי טוב יותר.
בכל אופן, אני בטוח שתדעי למחול לי על ההיסוסים שבוודאי יהיו לי.
כשתגמרי לקרוא את השורות האלה ותחשבי על מה שכתוב בהן, אנא אל תהססי ליצור איתי קשר באמצעות מספר הטלפון המצורף, אם תחשבי שיש בכך טעם.
כעת עליי להתנצל שוב, הפעם על כך שאני מתחיל את הסיפור שלי בנושא כאוב, מחלתה ומותה של אשתי.
איני יודע אם שרה ואת הכרתן זו את זו.
בלי ספק נתקלתן אחת בשנייה כשהבאתן את הילדים לבית הספר, או כשבאתן לאסוף אותם.
אני לא יודע.
שרה תמיד הייתה האחראית על המשימות האלה, כל עוד מצבה הבריאותי אפשר לה.
אם אכן הכרתן ואם הזכירה אותך אי פעם, אני בכל אופן לא זוכר.
למחלה לא קדמו שום תלונה או סימן נראה לעין;
היא התגלתה בזמן בדיקה גינקולוגית שגרתית.
כבר אז היא הייתה בשלב מתקדם שלא התיישב עם ההרגשה הטובה של שרה.
אבל החל מאותו רגע הדברים קרו במהירות.
שרה נאלצה לעזוב את העבודה ולהתרכז בהחלמה.
אנחנו קראנו לזה החלמה.
הרופאים קראו לזה טיפול, מונח הרבה פחות מבטיח.
לא הסתרנו מהבן שלנו את המתרחש, אף שלא גילינו לו את מלוא חומרת המצב.
הוא בן עשר, גדול מספיק להבחין שמשהו לא בסדר.
ההידרדרות הגופנית של שרה נעשתה גלויה במהרה, והיא לא יכלה להקדיש לו אותה תשומת לב כמו קודם.
כעבור זמן קצר כבר כמעט לא יכלה להקדיש לו תשומת לב כלל.
אני ביקשתי חופשה כדי שאוכל לטפל בה ולבלות איתה כמה שיותר.
טיפלתי גם בבן שלנו, כמיטב יכולתי וכוחותיי.
בהתחלה זה לא נראה לי קשה.
הוא תמיד היה ילד שקט ומופנם, עם נטייה לשקוע בחלומות.
הוא אוהב לקרוא ולצייר ויכול לבלות שעות בחדר שלו, להעסיק את עצמו בלי צורך באיש.
כל יום אחר הצהריים הייתי מפנה לו זמן ונכנס אליו לחדר.
רציתי שיידע שאכפת לנו ממנו, למרות כל מה שקורה.
שאלתי אותו על הלימודים.
אין ספק שלא היה קל לדבר איתו.
היה כמעט בלתי אפשרי להוציא ממנו שני משפטים רצופים.
די מהר לא נשאר לשנינו מה לומר, ושתקנו.
חיפשתי תירוצים להישאר בחדר שלו, אבל אני מניח שהיה ברור שאני רוצה להסתלק משם, ואני חושב שהוא העדיף להישאר לבד.
כשהייתי ילד אהבתי מאוד משחקי הרכבה, ואני עדיין אוהב.
טוב, עכשיו כבר פחות.
יום אחד, כשחזרתי מבית המרקחת, עצרתי בחנות צעצועים וקניתי לבן שלי קופסת לגו.
חשבתי שנוכל לבנות מהקוביות משאית עפר.
באופן אופייני למדי, הוא קיבל את המתנה באדישות.
הוא פתח את הקופסה על השולחן בחדר שלו והביט בקוביות כאילו הוא לא יודע מה לעשות איתן.
הצעתי לו שנבנה את המשאית יחד, וניגשתי למשימה בלי לחכות לתשובה, מפחד שיסרב.
אני עשיתי את רוב העבודה, אף על פי שהסברתי לו כל שלב והראיתי לו את השרטוטים בהוראות.
זו הייתה משאית יפה.
המכולה זזה כדי לפרוק את המטען.
הלכתי למטבח ומילאתי אותה באורז, כאילו המשאית מובילה חצץ.
שאלתי את הבן שלי אם היא מוצאת חן בעיניו, והוא ענה שכן.
למחרת, כשנכנסתי לחדר שלו, משאית הלגו עדיין הייתה על השולחן, אבל בפינה.
שאלתי אותו אם הוא רוצה שנבנה משהו אחר;
בהוראות היו שתי אפשרויות, פחות מסעירות ממשאית העפר, שאפשר לבנות מאותן קוביות.
הייתי צריך להתעקש כדי שיסכים.
פירקנו את המשאית ובחרנו אחת מהאפשרויות.
הפעם הוא השתתף יותר.
האמת שהרכיב אותה כמעט לבדו.
אני החזקתי את ההוראות ביד והוריתי לו את השלבים.
נהיה לנו הרגל לבנות דברים יחד.
קניתי לו לגו או שניים בשבוע.
תוך כדי בנייה פטפטנו, אבל לא הרבה.
בעקבות משאית העפר הבאתי לו רכבי בנייה נוספים:
בולדוזר, עגורן, מחפר… אחר כך עברנו לדגמי ארכיטקטורה.
בחנות צעצועים במרכז מצאתי דגם של הבית על האשד של פרנק לויד רייט.
ואחר כך של הגוגנהיים בניו יורק ושל בניין האמפייר סטייט.
התחלתי לחכות בקוצר רוח לרגעים האלה שבילינו יחד.
יום אחד אחר צהריים נכנסתי לחדרו וגיליתי להפתעתי שהוא בונה משהו על דעת עצמו.
בדרך כלל הייתי צריך לבקש ממנו פעם או פעמיים שיפסיק את מה שהוא עושה כדי שנשחק יחד בלגו.
אבל באותו יום הוא אסף את כל הקוביות מכל קופסאות הלגו שהבאתי לו לערימה אחת, ובנה משהו שלא הצלחתי לפענח.
הוא עבד בלי להיעזר בהוראות, ומרוב ריכוז לא הבחין בנוכחותי.
העדפתי שלא להפריע לו.
באותו יום שרה סבלה יותר מהרגיל, וחשבתי שמוטב שאהיה איתה.
מצבה של שרה החמיר בימים הבאים, כך שבקושי הייתה לי הזדמנות להיות עם הילד, שבילה בחדרו כמעט את כל זמנו בבית.
בביקוריי הקצרים אצלו ראיתי שהוא ממשיך בפרויקט הבנייה שלו.
הוא בנה משהו בלתי מזוהה, סתם גיבוב חסר משמעות של קוביות, מגדל שכל מיני בליטות מזדקרות ממנו ללא דפוס או מטרה ברורים.
הערב רב של הצבעים, שגם בו לא היה ניתן להבחין בדפוס כלשהו, עשה את המבנה מטריד ומכוער עוד יותר.
מצבה של שרה החמיר כל כך שהיה צריך להעביר אותה לבית החולים.
אמא שלי באה לטפל בילד.
אני כמעט לא ראיתי אותו, הייתי מרוכז כולי בשרה.
אשתי מתה שבוע אחר כך.
בימים שבאו לאחר מכן, למרות חיוניותם לתכלית המכתב הזה, אני מרגיש שאיני מסוגל להיזכר.
כל אותו זמן נשאר הדבר שבנה הבן שלי על השולחן בחדרו.
לא היה אפשר שלא להבחין בו.
בגובה חצי מטר, וברוחב זהה.
חתך הרוחב שלו היה פחות או יותר מעוגל.
הוא היה מוצק למראה.
לא ייחסתי לו חשיבות.
מבחינתי תקופת הלגו שלנו כבר הייתה מאחורינו, כמו הרבה דברים אחרים.
היה לי ברור שגם הוא חושב כך, ושהוא לא נפטר מהדבר הזה רק כי התעצל לפרק את הקוביות הרבות כל כך שהרכיבו אותו.
חזרתי לעבודה.
הייתי צריך להעסיק את עצמי.
בינתיים נעשה בני יותר ויותר מופנם, ואני הייתי מודע לכך אבל לא היו לי כוחות לתקן את המצב.
הייתי בא אליו לחדר ומתיישב לידו, היינו מחליפים כמה מילים.
הייתי מלטף לו את הראש כמו מישהו שמשפשף באי רצון מנורה שמצא בעליית הגג, אולי ייצא ממנה שד.
אני לא מנסה להצטדק.
לנוכח המצב הזה תביני כמה שמחתי כשהגעתי הביתה יום אחד ומצאתי אותו משחק עם ילד אחר, חבר מבית הספר.
שבועות שבני לא היה שמח כל כך.
הם היו עסוקים במבנה הלגו והוסיפו לו קוביות חדשות.
לא שאלתי מאיפה הביאו אותן.
הקשבתי ללחשושים הנרגשים שלהם מהמסדרון.
למחרת שוב שיחק בני לבדו.
שאלתי אותו על החבר שלו והוא אמר לי שהיום יש לו חוג קראטה.
כעבור כמה ימים, כששאלתי אותו שוב, הוא רק משך בכתפיו.
לא התעקשתי.
אבל כעבור זמן קצר בא עוד ילד לשחק בבית, עוד חבר מבית הספר.
גם הפעם הם שיחקו במבנה הלגו.
החבר החדש הוסיף אבנים שהוציא משקית נייר מקומטת.
הוא הציב אותן בצייתנות במקום שבני הורה עליו.
כמו הילד הקודם, גם הוא בא אלינו רק פעם אחת.
הוא הוסיף למבנה את הקוביות שהביא, ולא ראיתי אותו שוב.
היו עוד ביקורים, חטופים גם הם.
כל הילדים הביאו קוביות.
חלקם קופסאות שלמות, לאחרים היה רק קומץ בכיס.
שאלתי אם לא תהיה להם בעיה לדעת של מי הקוביות כשיפרקו את מה שהם בונים.
בני הביט בי כאילו הדבר לא עלה בדעתו, אבל אמר שזו לא תהיה בעיה.
שאלתי אותו גם מה הם עושים, והוא ענה שהוא לא בטוח.
שאלתי אותו אם הם מנסים לבדוק עד מתי הם יכולים להמשיך להוסיף עוד ועוד קוביות, והוא ענה שכן, שזה מה שהם עושים.
כמה ימים אחר כך, כשבני לא היה בבית, נכנסתי לחדר שלו.
הייתי זקוק לעט, וחשבתי שאמצא אחד בין הדברים שלו.
מבנה הלגו כיסה את כל השולחן וכבר הגיע לגובה של יותר ממטר.
עליי להודות שהוא היה מרשים.
בזמן שחיטטתי במגירות נתקלתי בו.
קשה היה שלא להיתקל בו.
כל מיני זרועות הזדקרו ממנו, וחלקן חרגו מגבולות השולחן.
אני נתקלתי באחת הזרועות האלה, זרוע עליונה שנוספה למבנה לאחרונה.
הזרוע התנתקה ונפלה ארצה.
מיהרתי להרים אותה.
אבל לפני שהחזרתי אותה למקומה הבחנתי במשהו שמשך את תשומת לבי.
כמה קוביות התנתקו גם הן מהאזור שבו הזרוע התחברה למבנה, וחשפו חלל ריק, גדול מעט יותר מקופסת גפרורים.
היה משהו בפנים.
הייתי צריך לפרק עוד כמה קוביות כדי להוציא אותו.
זה היה פתק מקופל פעמיים.
פתחתי אותו:
דף שנתלש ממחברת.
בחלקו העליון היה כתוב:
"אני רוצה שעון חדש".
מתחת לכיתוב היה ציור של שעון דיגיטלי עם הרבה כפתורים.
כתב היד היה ילדותי.
השעון צויר בצבעי פנדה.
המשאלה הודגשה פעמים רבות בקו תחתון, וקרניים מצוירות בקעו מהמילים וגם מהשעון, כאילו הם זורחים.
כתב היד לא היה של בני, וגם לא הציור;
הוא מצייר הרבה יותר טוב.
הנחתי שהיוצר הוא אחד הילדים שביקרו אצלנו בזמן האחרון.
פירקתי בזהירות עוד חלקים מהמבנה בחיפוש אחר חדרים פנימיים חדשים.
מצאתי שניים, ובכל אחד מהם היה פתק מקופל פעמיים:
"אני רוצה להיות יותר גבוה" ו"אני רוצה שלא יצחקו עליי".
שתי המשאלות היו מלוות בציורים תואמים.
בראשון:
מין דחליל עם רגליים ארוכות מאוד;
בשני, עוד דחליל, עם כתפיים רחבות ואגרופים גדולים באופן לא פרופורציונלי, ולרגליו עוד דחלילים קטנים יותר, בגודל נמלים.
גם בשני הציורים האלה הופיעו קרניים צהובות וכתומות שבקעו מהמילים ומהציורים.
כתבי היד היו שונים זה מזה, וגם מכתב היד שבפתק הראשון.
אף אחד מהם לא היה כתב היד של בני.
ראיתי בזה משחק.
שעשוע של ילדים.
גם כשאני הייתי קטן היינו עושים כאלה דברים.
בעיקר הבנות.
הן היו כותבות משאלות ומכניסות אותן לקופסאות או לבקבוקים, ואחר כך קוברות אותן למרגלות העצים.
העדפתי לא להמשיך לחפש, שמא לא אדע להרכיב מחדש את המבנה.
החזרתי את הפתקים לחדרים הסודיים שלהם והרכבתי חזרה את הקוביות.
בשבועות הבאים, בכל פעם שהופיע ילד בבית ובידו מנחות חדשות של קוביות לגו ופתק מקופל בכיסו, השתעשעתי בניחוש המשאלה שלו.
שלא יצטרך משקפיים?
שההורים יקנו לו בגדים יותר יפים?
שהאוזניים שלו יהיו קטנות יותר?
כשבני לא היה בבית הייתי מפרק את התוספות הטריות למבנה בחיפוש אחר המשאלות.
לפעמים הן תאמו את תחזיותיי, ולפעמים לא:
"אני רוצה לראות את הנשים שאני רוצה ערומות", "אני רוצה שלא ידברו אצלנו כל כך בקול רם".
בכל אופן, אלה תמיד היו שטויות של ילדים.
לא דאגתי.
התחלתי לדאוג כשהגיע ילד שלא סתם הוסיף קוביות למבנה ונעלם – הביקורים שלו היו לשגרה.
נתקלתי בו כמעט בכל יום.
הוא תמיד הביא עמו מנחות חדשות של קוביות נוספות.
ילד גבוה לגילו, שתקן, מנומס.
לא התפלאתי שהוא ובני נהיו חברים טובים.
אני מניח שכבר ניחשת שהילד הזה הוא הבן שלך, ושבגללו אני כותב לך את המכתב הזה.
חלפו כמה ימים עד שהייתה לי הזדמנות להיכנס לחדרו של בני, לפרק חלק מהמבנה ולקרוא את המשאלות החדשות.
הייתה רק אחת.
היה לי ברור שזו הייתה משאלתו של בנך.
בפתק היה כתוב:
"אני רוצה שההורים שלי ימותו".
הציור המצורף הפליא להמחיש את המילים האלה:
שני גופים מבותרים, גפיים וראשים מופרדים מהגוף, שפע של דם והקרניים שבקעו מהכול כרגיל.
הכיתוב "אמא" הופיע סמוך לאחד הראשים, זה עם השיער הארוך;
לצד הראש השני הופיע הכיתוב "אבא".
עכשיו את ודאי מבינה מדוע החלטתי לכתוב לך את המכתב הזה במקום להיפגש איתך ולשוחח פנים אל פנים.
אילו הייתי עושה כך, רוב הסיכויים שכשהייתי מגיע לנקודה שתיארתי זה עתה היית מצווה עליי לשתוק בזעם ולא מאמינה לי.
היית מסלקת אותי מביתך ולא רוצה לשמוע יותר אף מילה, וזו הייתה תגובה מובנת בהחלט.
במקרה הטוב היית דורשת ממני הסברים שאני לא יכול לספק.
ואילו כך, בצורה הזו, את אמנם עלולה להפסיק לקרוא מרוב זעם, ואולי אפילו לקמט את הדפים האלה ולהשליך אותם לפח.
אבל יכול להיות, ואני מאמין שכך יהיה, שאחר כך, כשהכעס שלך ישכך, תדחק בך הסקרנות לקרוא עד הסוף את מה שעליי לספר לך.
עוד באותו ערב, אחרי הארוחה, דיברתי עם בני.
אמרתי לו ששמתי לב שיש ילד שבא אלינו הרבה.
שאלתי אותו מי הוא.
הוא ענה לי את התשובה הרגילה:
חבר מבית הספר.
הוא הוסיף שהם לא באמת חברים, רק משחקים יחד.
שאלתי אותו אם הוא היה פעם בבית של החבר שלו, והוא אמר שלא.
הוא דפדף בחוברת קומיקס תוך כדי השיחה שלנו.
הוא השהה את התשובות שלו מעט, כאילו הוא צריך לחשוב עליהן, או שהשיחה פשוט לא מעניינת אותו.
המשכתי ואמרתי שגם אם הוא לא היה אצלו בבית, הוא בוודאי מכיר את ההורים שלו.
התברר שלא.
שאלתי אותו אם החבר למשחק שלו דיבר עליהם.
הוא לא דיבר עליהם, או לכל הפחות בני לא זכר.
שאלתי אותו אם יצא לו לראות אותם.
הפעם הוא ענה בחיוב.
הוא ראה אותם כמה פעמים, כשבאו לקחת את הבן שלהם מבית הספר;
לפעמים האבא, לפעמים האמא.
ביקשתי ממנו לתאר אותם.
בני משך בכתפיו ואמר רק שהם רגילים, נורמליים.
הרהרתי בתשובה שלו.
הוא המשיך לקרוא את הקומיקס.
הכעס והעלבון שכל הסיפור הזה עורר בי הלכו והתגברו.
הוא חש בכך, כנראה, כי תפסתי אותו מביט בי מזווית העין.
לבסוף הוא קם ממקומו בכוונה לצאת מהחדר.
אמרתי לו לא לזוז.
שאלתי אותו שוב מה הם בונים שם, והוא ענה לי כמו קודם;
שהוא לא יודע מה זה, רק משחק שבו הם מוסיפים עוד ועוד קוביות.
ואז שאלתי אותו, בלי להסתיר את הכעס שלי, עד מתי יימשך המשחק הזה.
הוא הביט בי בבלבול, נראה שהוא לא יודע.
איך תדע שהמשחק נגמר?
איך תדע שאתם לא צריכים להוסיף יותר קוביות?
זה מה ששאלתי אותו.
אמרתי שאני רוצה תשובה ברורה, אבל הוא המשיך להביט בי בשתיקה.
אמרתי לו שהמשחק הזה לא מוצא חן בעיניי, שנמאס לי מהדבר הזה, ופקדתי עליו ללכת לפרק אותו.
הוא מחה ולא זז.
הוא שאל אם הוא יכול להשאיר אותו עוד קצת.
שאלתי עוד כמה זמן ובשביל מה.
הוא אמר שעוד כמה ימים.
מובן שעניתי שלא.
אמרתי לו שיתחיל לפרק אותו בזה הרגע.
הוא הסתגר בחדרו.
כמה דקות אחר כך הלכתי לומר לו שהגיע הזמן להיכנס למיטה.
מצאתי אותו יושב ליד השולחן ומחזיק קוביית לגו.
הוא המהם והביט בה, שקוע בעצמו.
ראיתי שפירק שני קצוות מהמבנה וחלק מקצה שלישי.
החלק המרכזי, שבו היו המשאלות, נשאר שלם.
כשהתלוננתי שזה כל מה שעשה, הוא ענה שזה יותר קשה מכפי שנראה, שחלק מהקוביות מודבקות וקשה לשחרר אותן.
אמרתי לו לצחצח שיניים ולהיכנס למיטה.
למחרת בבוקר התקשרתי לעבודה והודעתי שאגיע מאוחר.
חיכיתי שהילד ילך לבית הספר ונכנסתי לחדר שלו.
החלטתי לפרק את הדבר הזה בעצמי.
זה דרש הרבה יותר זמן משציפיתי.
חלק מהקוביות באמת נראו מולחמות זו לזו.
בכל פעם שמצאתי עוד משאלות שמתי אותן בצד, במטרה להיפטר מהן אחר כך.
הקוביות יצרו ערימה על השטיח, באמצע החדר.
לבסוף הגעתי לחלק התחתון, זה שנבנה בקוביות הלגו שאני קניתי.
ואז מצאתי פתק חדש, פתק שלא ראיתי קודם לכן.
הפעם כתב היד היה של בני.
המשאלה שלו הייתה:
"אני רוצה שאימא שלי תמות כבררר".
אני מעדיף שלא לתאר את הציור שהיה מצורף למילים האלה.
כפי שאמרתי, בני מצייר מצוין.
המשאלה הזו, הראשונה, הייתה קבורה תחת אינספור קוביות שהביאו ילדים אחרים.
קראתי אותה כמה פעמים.
אחר כך שמתי אותה בצד וגמרתי לפרק את המבנה.
האמת היא שלא פירקתי אותו.
הטחתי אותו בקיר, פעם אחר פעם, עד שהתפרק.
קרעתי את המשאלות, חוץ מאת זו של בני.
עכשיו אני מבין שהייתי צריך לשמור גם את זו של הבן שלך, אבל אני מקווה שתאמיני למה שאני אומר.
כשהבן שלי חזר מבית הספר באותו יום אחר הצהריים, המתנתי לו.
חיכיתי שייכנס לחדר שלו ונכנסתי בעקבותיו.
בני עמד על הסף והתבונן בערימת קוביות הלגו שעל השטיח.
אמרתי לו שחסכתי לו את עבודת הפירוק.
בניגוד לציפיותיי, הוא נראה רגוע.
שאלתי אותו אם מפריע לו שעשיתי את זה, והוא מלמל שלא.
אחר כך הוא שאל אותי אם זה הכול.
הוא הצביע על הקוביות כששאל את זה.
אמרתי לו שברור שזה הכול.
מה עוד יכול להיות שם?
הוא נעץ בי מבט וחזר על השאלה שלו.
עניתי לו שכל מה שהיה במבנה נמצא בערימה הזו.
כלום לא חסר.
הוא הביט שוב בקוביות, מהורהר, והנהן.
אני תכף אאסוף אותן, הוא אמר.
איזו סיבה הייתה לו להיות נסער?
לא הרסתי שום דבר חשוב, רק בבואה של הדבר שהוא ושאר הילדים, ובהם הבן שלך, מיענו אליו את המשאלות שלהם.
זה היה בדיוק כמו לקרוע לגזרים תמונה של הבתולה.
עכשיו את מבינה למה הייתי מוכרח לספר לך את כל זה.
אני בטוח שלא לך ולא לבעלך לא מגיע מה שהבן שלכם מאחל לכם, בדיוק כפי שזה לא הגיע לשרה.
אתם הרי רגילים, נורמליים;
כמו שהיא הייתה, וגם אני.
לפני ששכבתי לישון הייתי סופר את השעות, אחת, שתיים, שלוש, ארבע, חמש, שש, שבע, ומביט בשעון:
השעה ארבע.
ארבע ועוד שבע זה אחת עשרה, ואחת עשרה פחות שבע זה ארבע, אשן שבע שעות או ליתר דיוק, שש שעות ורבע אם מחסירים את ארבעים וחמש הדקות בממוצע שייקח לי למצוא תנוחה נוחה ולהתנתק מהרעשים שעושה המעסיק שלי.
שש שעות – אפשר אפילו לוותר על רבע שעה – הן די והותר לאדם שלא עובד ולא שונא.
פועל, לעומת זאת, זקוק לשבע שעות שינה לפחות.
פועל ששונא – את מעסיקו, למשל – זקוק לשמונה שעות שלמות, זאת אומרת:
שמונה שעות, לא פחות ולא יותר, שמונה שעות מהרגע שבו הוא נרדם ועד שהוא מתעורר, לא מהרגע שבו הוא נשכב במיטה ומחפש תנוחה נוחה ומנסה להתנתק מהרעשים.
המצב שלי השתנה במהלך השנים בהתאם לצרכים הכלכליים שלי.
מבטלן חסר תקנה שישן שש שעות, הפכתי לבטלן שההזנחה מטרידה את מנוחתו, כך שהוספתי רבע שעת שינה.
אחרי שאבא שלי נרצח, נאלצתי לחפש עבודה.
לקח לי חודשים להתאושש מהאובדן.
המשפט של הפושע הגיע לסיומו.
האשם, רופא שיניים בגמלאות שהתבלבל בין אבא שלי לקורבן הפוטנציאלי שלו ולכן הכריז שהוא חף מפשע – הרי הוא לא ביצע את הרצח שהתכוון לבצע – שילם על מעשיו:
מאסר עולם.
רק אז יכולתי באמת לבכות ולהתאבל.
אחרי זה התחלתי לחפש עבודה.
החזות שלי, לדברי אנשים זדוניים שעמדו בתור בלשכה, היתה עגומה למדי.
למען האמת, אני בכלל לא שמתי לב לזה… לא לפני ולא אחרי מותו של אבא.
יותר מזה:
אני עדיין נראה אותו דבר, שקיות גדולות מתחת לעיניים, חיוור.
ככה נראיתי גם לפני שאבא מת… אבל זה כבר עניין אחר;
אם אני מדבר על אבא שלי, למה שלא אדבר על אמא שלי, שאותה אני זוכר רק במעורפל?
העובדה היא שרק מקום עבודה אחד קיבל אותי ללא היסוס וללא דעות קדומות.
זה קרה כך.
יום שני אחד, לפני שנה בערך, קראתי בעיתון את המודעה הבאה:
"דרוש בחור צעיר בלי ניסיון שמסוגל ללכת מרחקים ארוכים ברגל.
ראייה טובה.
רגוע.
בלי דעות קדומות.
המודעה אינה מיועדת לאמנים".
במבט ראשון משך את תשומת לבי היעדר הקיצורים .
קראתי שוב את המודעה והחלק "המודעה אינה מיועדת לאמנים" נראה לי מבשר טובות.
באותה תקופה הייתי הכי רחוק שאפשר מאמן, אז ניגשתי לכתובת שהופיעה במודעה.
בחרו בי מבין קבוצה גדולה של מועמדים ובאותו יום התחלתי לעבוד בבית של אדולפו ואנטונייטה ווּאַזָן.
כשהטילו עלי את המשימה הראשונה, לקחת את אנטונייטה לטיול, השוער בבניין דחק אותי לפינה בכניסה וניגש ישר לעניין:
"אז אתה העובד החדש… שיהיה לך בהצלחה, אף אחד לא שורד אצלם יותר משבוע," הוא אמר והצמיד את האצבע לרקה.
"אם קורה משהו מוזר, תקרא לי.
כולם קוראים לי.
עכשיו לך, שאנטונייטה לא תשים לב… הנה היא באה."
אנטונייטה ניגשה אלי ושאלה אותי עם מי דיברתי.
כעבור כמה ימים הבנתי שזו אחת השאלות האהובות עליה:
היא תמיד חשבה שאני מדבר עם מישהו אחר כשאני לא נמצא בחברתה.
"שלא יעלה על דעתך לדבר עלינו… תהיה דיסקרטי," היא אמרה לי יום אחד, "איך היית מרגיש אם אנחנו היינו מספרים למישהו פרטים על החיים האישיים שלך?
אני מבקשת ממך, תהיה דיסקרטי.
השמועות בשכונה הזאת מתרוצצות בקצב מזוויע… מספיק לשמוע איך הם מדברים על אדולפו ועלי.
הם אפילו אומרים שיש לנו בן ושאנחנו נועלים אותו בבית."
אינספור פעמים הסברתי לה שאני לא מדבר כמעט עם אף אחד וגם אם אני מדבר עם מישהו מדי פעם לעולם לא הייתי מעז לחשוף פרטים על החיים האישיים של המעסיקים שלי.
אנטונייטה העמידה פנים שהיא לא מקשיבה לי והחליפה נושא לעוד אחד מהחשדות הקבועים שלה:
בעלה רוצה להרעיל אותה, רעיון מופרך לא פחות מאשר הוא מועיל לי, שכן היא שילמה לי בחשאי בתמורה לכך שאטעם את האוכל שלה לפני כל ארוחת צהריים וערב.
העבודה שלי אצל משפחת וואזן לא כללה רק הליכות עם גברת אנטונייטה לאורך שדרת מאיו.
היה עניין נוסף:
אנטונייטה היתה עיוורת והתעקשה להעמיד פנים שהיא רואה, וזה הקשה עלי מאוד להוביל אותה.
היא נקטה גישה מקורית ביחס לנכות שלה, כך שאם מעדה או נתקלה בקיר כלשהו, הטילה את האחריות לתאונה עלי.
אחר כך היתה שואלת אותי אם מישהו ראה אותנו, וככל שניסיתי לשכנע אותה שאיש לא הבחין בתקלה, כך התעקשה להאמין שאני משקר לה.
היא יצאה מגדרה, לפתה את זרועי וביקשה ממני בכל לשון של בקשה שאבטיח לה שאיש לא מביט בנו… אני ניסיתי להרגיע אותה והיא סירבה להאמין לי וקראה לי בטלן ותאב בצע.
"אם בעלי יגלה שאתה מוציא ממני כסף… שאתה סוחט אותי בטענה שהוא רוצה להרעיל אותי.
אתה מפלצת.
אני מבקשת שתיקח אותי הביתה."
ככה זה היה תמיד.
הסצנה הזו חזרה על עצמה, פחות או יותר, במשך חודשים רבים.
כשהגענו לבניין, היא שכחה שאני מפלצת ושאלה אותי אם בעלה נראה לי חשוד.
פחדתי כל כך לשקר לה, שתמיד אמרתי לה ההיפך ממה שרצתה לשמוע, ואת התשובות המאכזבות שלי היא ייחסה לאופי הטמא שלי, שזוהם בקומוניזם שלתחושתה פשה בקרב דיירי הבניין ובכלל, בקרב כל תושבי השכונה.
מר אדולפו, מצדו, תמיד הפגין שביעות רצון מעבודתי.
לא עוררתי בו שום חשד וכשהחזרתי את אשתו הביתה היה מתוודה בפני באופן שהחמיא לי.
הוא לקח אותי לחדר האוכל בזמן שאנטונייטה נחה בחדר, וסיפר לי על עברו כאתלט, על נסיעותיו לאירופה, על בגידותיו הרבות.
אחר כך, כאילו הכול היה חלק מניסיון להוציא ממני מידע, ביקש שאתאר לו את ההליכה לפרטי פרטים.
בהתחלה חשבתי שמדובר במחווה לא דיסקרטית, אמנם, אבל ידידותית ואפילו סולידרית כלפי אשתו.
עם הזמן הפכו דרישותיו של אדולפו למדוייקות יותר;
מאחר שלא היתה ביניהם תקשורת מילולית, כפי שהוא אמר לי וכפי שנוכחתי לדעת בעצמי, הוא הפציר בי לחזור על המילים המדויקות שהשתמשה בהן במהלך ההליכה האחרונה.
כדי לרענן את זכרוני, הוא הציע לי תשר נדיב ואני – שהרגשתי שאני חב לו נאמנות יותר מאשר לאשתו, משום שלרגעים הוא נראה לי השפוי מבין השניים – סיפרתי לו הכול, כולל עניין ההרעלה, והוא, אחרי כל משפט שלי, אמר:
"אנטונייטה המסכנה שלי.
מה קורה לה?
מה אתה חושב?" כדי לא להעליב את אדוני הנדיב, עניתי לו שאני לא יודע.
"אולי היא סובלת מהפרעה כלשהי שנובעת מזקנה?" הוא שאל ואני הנהנתי בשמחה.
יום אחד הלכנו ברחוב פלורידה וגברת אנטונייטה אמרה שיש לה תחושה שבעלה ואני זוממים נגדה, הרי אנחנו מבלים כל כך הרבה זמן יחד אחרי ההליכות.
לשווא ניסיתי לשכנע אותה שאני נאמן לה.
"מעתה והלאה אתה לא טועם יותר את הארוחות שלי," היא קבעה בנימה עצבנית אף יותר וניסתה לפתוח בריצה.
למרבה המזל היא התנגשה בדוכן עיתונים, איבדה שיווי משקל והצלחתי להשיג אותה רגע לפני שניסתה לחצות את הכביש.
היא גידפה, גידפה במהירות רבה ובזעם גדול כל כך, עד שנתקעו בגרונה המילים.
באותו יום – זה היה מזמן, הכול השתנה כל כך מאז!
– חזרנו במונית.
אדולפו, כשראה את אשתו חבולה, לקח אותי הצידה ותחקר אותי בנימה חמורה.
כשגילה שאשתו קיבלה מכה בראש מדוכן עיתונים, גער בי לראשונה.
לתקרית היו השלכות.
אנטונייטה לא יצאה מהמיטה תקופה ארוכה, ראשה חבוש, והמטלה היחידה שלי היתה לספק לה מזון ולרחוץ את גופה, לפי ההוראות של בעלה, במטלית לחה, בספוג ובמברשת רכה.
אחרי שהתאוששה, היא הביעה רצון להפסיק לצאת להליכות ולהישאר בחדרה.
העברתי את המידע לאדולפו והוא הסכים בהתלהבות, מתוודה בפני בקול נמוך ובמבוכה זדונית (שמעולם לא ראיתי אצלו לפני כן) שזה בדיוק הדבר שהוא מחכה לו כבר הרבה מאוד זמן.
אנטונייטה לא זזה אמנם, אבל היא לא הפסיקה לדבר.
אדולפו, שצותת מאחורי הדלת, הביע באוזניי את דאגתו שאנטונייטה תצא מדעתה אם הוא יניח לה להמשיך לדבר לעצמה.
"אתה מוכרח לעבור לגור אתנו באופן דחוף." הוא השתמש במילים האלה ממש.
הודיתי לו והמצאתי כמה סיבות שמונעות ממני לקבל את הצעתו.
אדולפו התעקש והציע להכפיל את שכרי.
הסברתי לו שהכסף לא חשוב לי.
חסכתי את שש המשכורות שהם שילמו לי עד כה, בדיוק מופתי, משום שלא היה לי על מה לבזבז את הכסף.
אז הוא איבד את העשתונות, הסמיק וצעק עלי שהתירוצים שלי לא מעניינים אותו, שעוד באותו יום הוא מצפה שאעבור לשם ואשן במיטה שבחדר הספרייה, בסמוך לחדר של אנטונייטה.
נסוגותי בבהלה ומר וואזן, כשהבין שהתנהגותו השיגה את ההיפך ממה שרצה, החל לגנוח ואחז בכתפיי.
ידיו היו קרות וכחושות, עצמות עטופות בעור.
הוא אמר לי שאני כמו בן בשבילו… "אני בודד נורא, בקרוב גם אני אהיה זקוק למישהו שיקשיב לי… בבקשה, אל תהיה כזה, תסתכל עלי.
כבר כשהייתי ילד, כשנסענו לכפר ואמא שלי הושיבה אותי על הברכיים, התחלתי להתייסר ברעיון שאמות לבד, שאמות בזמן שאני מדבר לעצמי.
והפחד הזה לא מופרך, ההורים שלי מתו בזמן שדיברו לעצמם בלי שאיש יקשיב להם.
אבא שלי בבית משוגעים, ואמא שלי בכפר… לבד וגרוע מכך, בזמן שחשבה שמישהו מקשיב לה.
מה אתה אומר?
מפתיע, לא?
עכשיו אתה תישאר… או שתניח לנו להשת… אני לא אוהב את המילה הזאת… עדיף לומר לצאת מדעתנו, כי אני לעולם לא אוכל להשתגע… לא, אני יכול רק לצאת מדעתי, אתה לא חושב?"
למחרת העברתי את חפציי המעטים לבית של אדולפו.
רק אז הבנתי כמה הבית גדול:
חדרים ריקים, חלונות אטומים, מסדרונות חשוכים שאיש לא עובר בהם מזה שנים.
החדר שלי, צמוד לחדרה של אנטונייטה, היה סלון רחב ידיים ובו ספרייה, שולחן מעץ אלון וספה נפתחת.
לקח לי זמן להתרגל לבדידות שכפה עלי החלל הגדול.
בלילות, כשבחוץ שררה דממה מוחלטת, שמעתי את הזעקות של אנטונייטה, את הצעדים של אדולפו במסדרון, שמעתי איך הוא עוצר ומצמיד את אוזנו לדלת או לקירות החדר של אשתו.
"בוא, תקשיב," הוא הציע לי, כשראה אותי יוצא מחדרי.
נאלצתי להסכים ולמען האמת, מעולם לא שמעתי אלא זעקות.
"מה היא אומרת?
מה היא אומרת?
אתה צעיר, אתה בטח מבין מה היא אומרת," גער בי אדולפו.
הסצנה הזאת חזרה על עצמה מספר פעמים ולבסוף, אף על פי שלא רציתי לשקר, המצאתי שהיא נוקבת בשם כלשהו.
אני לא יודע למה עלה בדעתי שמדובר בשם ולא במשהו אחר… הוא נתקף סקרנות ואי נחת מזוויעים.
"תגיד לי למי היא קוראת, בבקשה, אני כבר זקן, אני לא אקנא, דבר." אמרתי לו שהיא אומרת את שמו והוא, במקום להטיל בי ספק, התחיל לחשוד שהיא מדברת על אדולפו אחר, מאהב רחוק, מין כפיל שהקדים אותו.
למחרת אימץ אדון וואזן את המנהג לעצור גם מול החדר שלי.
שמעתי איך הוא מצמיד בזהירות את אוזנו לדלת.
האם גם אני דיברתי לעצמי?
הדבר הכי נורא בלדבר לעצמך, חשבתי, הוא שאתה עלול לא לשים לב לכך;
אולי אני מדבר לעצמי ולעולם אדע זאת.
ואולי אני רק חושב בקול רם?
בעוד אני מהרהר בשאלות האלה, סרק מבטי את החדר החשוך שהזכיר את הערבות שאדולפו סיפר לי עליהן כל כך הרבה פעמים.
החפצים בחדר נראו לי מסתוריים.
הנוכחות המאיימת ביותר היתה זו של הספרים.
היו שם כל כך הרבה ספרים שלרגעים ראיתי בהם אנשים שמרגלים אחרי.
אז שוב היה לי הרושם שאני מדבר לעצמי ורצתי למראה להביט בבבואה שלי.
רק כשאדולפו פרש לחדרו, בחצות, הצלחתי להירגע ולשכב לישון.
בשעה הזאת גם אנטונייטה הפסיקה לדבר בקול רם ועברה ללחישות שבין ערות לשינה.
במהלך היום התרחשו דברים פחות מוזרים.
לפעמים עשיתי שליחויות, שילמתי חשבונות וניקיתי קצת את הבית במברשת נוצות ובמטאטא.
את שאר הזמן ביליתי עם גברת וואזן.
הקשבתי לה ורחצתי אותה.
עד מהרה הגעתי למסקנה שלסיפורים שלה יש היגיון פנימי אבל הם סותרים זה את זה.
אני מתכוון לומר שהדברים שסיפרה על עברה לא היו עקביים.
לא יתכן שהיא חיה רק פעם אחת והיתה רקדנית על מלגה בבולשוי ובפריז, מטפסת הרים, מדריכת טניס, מורה לפולו, שחקנית תאטרון, סורגת ומניקוריסטית.
בכל ערב היא ייחסה לעצמה גורל אחר ולבסוף, אחרי שספגתי כל כך הרבה שטויות, התחלתי להתעניין בעברה האמיתי:
החלה לכרסם בי תשוקה לאמת.
עד אז לא התעניינתי בזהות של מעסיקי… ומרגע שהתחלתי להתעניין החלה בורותי להדאיג אותי ולעורר בי חשש.
היה לי הרושם שהאנונימיות שלהם הופכת אותם למסוכנים יותר.
היה עלי להיזהר, לא היתה לי דרך לדעת למה אדולפו מסוגל;
הרי בסופו של דבר הוא היה אחראי לכך שאנטונייטה ניהלה את חייה כאילו היתה משותקת.
ובדיוק כפי שהרשה לעצמו לרגל אחרי, אפשר שהוא מייעד לי גורל דומה לזה של אשתו.
דמיינתי את עצמי שבוי בספרייה, נכה, מדבר לבחור צעיר שאדולפו שכר את שרותיו.
דמיינתי את עצמי אומר לו שאני הבן המסכן והמשוגע של אדולפו, שבוודאי יכריח את הבחור הצעיר ללון בחדר הסמוך.
לא, אסור היה לי להרשות לאדולפו להמשיך במזימתו.
אסור היה לי להרשות שמישהו יחליף אותי.
לא היה זה ברור שהוא מקריב אותנו בכל לילה כדי לשמור על החוט הדק שקושר אותו לקיום?
אולי החשדות שלי לא היו מופרזים.
אולי אני אחראי במידה מסויימת למה שהתרחש אחר כך.
יש דברים שאי אפשר לתקן.
וכשמשהו חסר תקנה הוא מיד נעשה הכרחי.
המחשבה הזו מרככת את החרדה שלי ואת המצב האיום שבו אני נמצא.
מכל מקום, נקטתי בצעדים מסויימים כדי להגן על עצמי מהתנהגותו החשודה של אדולפו.
בשעת ארוחת הערב הוא היה קורא לי לחדרו, חלל מרווח וחשוך, מלא ברהיטים כהים ומבריקים, ושואל אותי שאלות על אשתו.
נאלצתי לדווח לו בדיוק מה היא אמרה לי אחר הצהריים;
הוא, בינתיים, הניד בראשו בלי להסיר ממני את עיניו הלחות ואמר:
"אנטונייטה המסכנה שלי".
כשסיימתי את דברי הוא ביקש ממני להביע דעה, שתמיד היתה קצרה משום שהוא קטע אותי והחל לדבר על עצמו, על עברו בתור בעל אחוזה ועניינים אחרים, מכובדים פחות.
לפני שיצאתי מחדרו הוא היה שואל אותי את השאלה האהובה עליו:
"אתה חושב שאנטונייטה תמות בזמן שהיא מדברת לעצמה?" פעם אחת, במקום לענות לו שלא, שהיא ככל הנראה תמות מולי, החלטתי לשאול אותו על תעלומה שהתחבטתי בה תקופה ארוכה:
מדוע הם מתחמקים זה מזה?
הוא נסוג.
הבנתי שהשאלות שלי מחלישות אותו:
חוסר היכולת שלו לשלוט בהן דחק אותו לתחושת השפלה שהוא כלל לא ידע לזהות.
מאז, בכל פעם שיצאתי מחדרו, שאלתי אותו שאלות מעט פולשניות וזדוניות, והוא, בבליל של בושה וזעם, קרא לי חצוף, ביקש ממני לצאת מחדרו והכריז שזאת הפעם האחרונה שהוא יסבול חוסר כבוד שכזה מצדי.
עצם היותי דייר בבית האפלולי הזה הקנה לי את הזכות לשאול שאלות, לדבר למעסיק שלי בלשון של קרבה.
האם איני סובל כמו דיירי הבית?
האם אין לי זכות, כפי שעושה הוא, לרגל אחרי היתר?
הרי גם אני נושם את הקור במסדרונות וחש בנוכחותם של החדרים האטומים.
התנהגותי עברה שינוי של מאה שמונים מעלות.
המודעות שלי למצבי מיקמה אותי בעמדה של כוח מול המעסיק.
בלילות, אחרי שאדולפו השלים את מזימותיו מאחורי הדלתות, יצאתי בחוצפתי למסדרון, וכשהוא הסתגר בחדרו ניגשתי לדלתו וריגלתי אחריו.
בפעמים הראשונות רק צותתי לו.
הוא הלך מצד לצד, שמעתי את צעדיו העמומים על השטיח, את שיעולו הצרוד.
הוא ידע שאני מרגל אחריו;
מהרגע שהגעתי הוא חיכה שאנצל את החירות הזאת, הברורה מאליה.
מה עוד הוא יכול היה לרצות, פרט לכך שאשקיף על חייו האישיים?
מה עוד נותר לו בשנים האחרונות לחייו, פרט לידיעה המענגת שמישהו מרגל אחריו?
למרות ההבנה שלמעשה הוא משתמש בי כדי לספק מין דחף סנילי סוטה, נכנעתי לפיתוי וריגלתי אחריו מבעד לחור המנעול.
ואכן, גיליתי שהידיעה שמרגלים אחריו מנחמת אותו;
הוא הסתובב בחדר, ערום, ומה שנשמע לי כמו שיעול התברר כצחוק מתועב שהרעיד את פיו בכל פעם שעצר והתבונן באיבר מינו המתדלדל מתנודד בין רגליו, ארוך כמו תולעת.
לילה אחרי לילה, למרות הסבל הרגשי שנאלצתי לסבול במהלך היום, התפתיתי לחזור לחור המנעול.
למה עשיתי את זה?
השתדלתי לעמוד בפיתוי, אבל לא יכולתי יותר להסתפק בציתות.
לראות אותו מסתובב בחדר המרווח ולתפוס את הרגע שבו הצטייר החיוך על פניו – כאשר סובב את האגן ואיבר המין המשונה שלו התנודד מצד לצד – הפך לצורך שהעניק לחיי משמעות.
וכל כמה שניסיתי לא להיכנע לפיתוי, כך גדלה חשיבותו של השיטוט הלילי בחיי.
השתוקקתי בכל מאודי לרדת הלילה.
כל היום חיכיתי עם אנטונייטה שיגיע הרגע.
ספרתי את השעות.
שהותי בחברת הקשישה נעשתה יותר ויותר בלתי נסבלת.
התחלתי לשנוא אותה.
אפילו חשבתי שהנוכחות שלה מגבירה את החרדה שלי:
הרי כל עוד היא בחיים, אמשיך להעסיק את עצמי בהשערות על אודותיה.
חשתי, לעתים קרובות יותר ויותר, צורך לענות אותה.
ורק כשהשתלט עלי לחלוטין הפיתוי חסר התקדים הזה, התחלתי לנקום בה את נקמתי הקטנה… יש לי זכות להתנקם בה על נוכחותה, אמרתי לעצמי, על הגורל שהוביל אותי לשם והפך את חיי היומיום שלי לבליל של ייאוש ורעש.
כשהיא שאלה אותי שאלות על בעלה, אמרתי לה שהוא מתנהג באופן חשוד:
הוא משוטט בבית כל היום – מה שהיה נכון – כאילו הוא מחכה שמשהו יפר את השגרה הכואבת שלו, ובלילות, תמיד באותו אופן, הוא מציע לי כסף בתמורה לכך שארעיל אותה.
"אתה רואה, אתה רואה, אמרתי לך, ידעתי, הוא מפלצת," היא ענתה.
"גם לי יש כסף ואקדיש את חיי לגרום לו סבל… הוא לא יפטר ממני כל כך בקלות.
רק תחכה ותראה, הוא ימות ראשון, הוא יתפוצץ, ואני אתן לך כסף כדי שתעשה מה שאתה רוצה ותהיה חופשי… עוד מעט.
אל תסתכל עלי ככה, אני לא פוחדת ממך, אין לך לא המעמד ולא המיומנות להרוג מישהי שסעדה עם אינגריד ברגמן."
למותר לומר שלא האמנתי להבלים שפלטה הזקנה ועניתי לה, כדי להפחיד אותה עוד יותר, שאדולפו הבטיח לכלול אותי בצוואה שלו במידה שארעיל אותה.
על מנת למנוע סצנות עגומות ולשמור על הכבוד עצמי שלה, ייעצתי לה למות מהר.
לא היה דבר שרציתי יותר מאשר להיפטר ממנה ולהישאר לבד, פעם אחת ולתמיד, בחברת האדון שלי.
הייתי נחוש להביס את אנטונייטה.
ככל שדיברה יותר, כך גברה שנאתי כלפיה, כמו גם חוסר סבלנותי לאכלס באופן מוחלט את מחשבותיו של אדולפו.
לפני חודש, בערך – אולי חודשיים – תפסו ההתרחשויות תאוצה.
אפילו אני, שחזיתי סוף מזעזע, נותרתי המום.
בלילה, בשעה הקבועה שבה הצמיד אדולפו את אוזנו לדלתות חדרנו, שמעתי רעשים ותזוזות לא רגילים.
שיערתי שמעסיקי שבר את שגרת הריגול שלו והחליט להיכנס לחדרה של אשתו.
נשמעו צעקות.
אני נשענתי על הדלת והקשבתי, משותק מאימה נוכח האירוע שידעתי כי הוא בלתי נמנע אך כעת נראה לי לגמרי מופרז… אני רק הקשבתי… והוא ידע את זה.
הייתי העד היחיד, והוא ידע את זה.
סקרנות קודרת גרמה לי לצאת מהחדר וראיתי כיצד אדולפו, ערום בנעלי בית, גורר את אנטונייטה לאורך המסדרון.
בקושי נותר לה כוח לפלוט כמה מילות התנגדות בקול נמוך.
היא נאבקה בו רק כשפתח את הדלת בקצה המסדרון וניסה להכניס אותה לתוך חדר שמעולם לא היתה לי גישה אליו.
אחר כך מעסיקי, שנראה רגוע למרות המצב, דחף אותה בעזרת מקל הליכה שמעולם לא ראיתי קודם, ונעל אותה בחדר.
כעבור זמן קצר עבר אדולפו לחדר הסמוך לחדרי.
הכול השתנה… קשה לי להסביר את זה, קשה לי לקבל את זה.
במשך היום הוא הסתובב ברחבי הבית ערום, שעון על מקל ההליכה שלו, ודיבר.
הוא דיבר לעצמו ולפעמים, כך נדמה לי, הוא הורה לי לעשות משהו, אבל מיד התחרט ופרץ בצחוק והניע את איברו מצד לצד.
אני לא ידעתי מה לעשות:
לא יכולתי לרגל אחריו יותר ושאלתי את עצמי בשביל מה אני צריך אדון עכשיו.
עד לא מזמן נהג לחזור בלילות לחדר שבו נעל את אשתו.
נדמה לי שהוא הביא לה מצרכים.
בכמה מקרים, במשך היום, ניגשתי לדלת בקצה המסדרון של הבית.
שמעתי רעשים, צעדים;
כן, הצעדים האטיים והנוקשים כמו תקתוק של שעון שעשעו אותי, המחשבה שהרעשים הללו הם הדבר היחיד שנותר מאנטונייטה הסבה לי הנאה.
לפני שבועיים בערך הפסקתי לשמוע את הצעדים.
אבל אדולפו המשיך להתהלך מצד לצד, ובכל פעם שנתקל בי הוא פרץ בצחוק ומלמל מילים סתומות.
כשנשכב במיטה, בשעות אחר הצהריים, הורה לי להישאר לצדו.
האכלתי אותו באהבה:
חתכתי את המאכלים האהובים עליו לחתיכות, בשר ופירות… נוסף לכך, הוא ביקש ממני לגלח אותו, לספר אותו ולקצוץ לו ציפורניים, בזמן שצחק ובטנו השטוחה התנפחה ובעיניו היה ברק שהפחיד אותי.
הוא גזל ממני הכול, אפילו את אנטונייטה, שהערכתי אליה היתה גבוהה מכפי ששיערתי.
היא היתה יכולה להציל אותי, חשבתי… היא, לא הוא.
גם אחרי שהבנתי את הטעות הגדולה שטעיתי, לא יכולתי להשתלט על אדולפו ונאלצתי להעמיד פנים שאני ממשיך לקיים שגרה ביתית, אף על פי שלאדולפו כבר בקושי היו שיער וציפורניים וזקן.
הדבר הנורא מכל היה שלא יכולתי לרגל אחריו כי במהלך היום הוא שוטט בחופשיות ברחבי הבית ובלילות הוא הסתובב בחדרו, שהיה פעם החדר של אנטונייטה, והיכה בקירות במקל ההליכה שלו.
ברגעים הללו התמלאתי שנאה עמוקה כלפיו והייתי מוכן לעשות כל דבר כדי להיפטר ממנו ומהרעשים שלו.
לפעמים הוא יצא למסדרון ושמעתי את נשימתו הכבדה ואת צחוקו דמוי השיעול.
הוא העביר את קצה מקלו על דלת חדרי איני יודע כמה זמן, ממילא לא הצלחתי להירדם, ספרתי את שעות השינה שנותרו לי, אחת, שתיים, שלוש, ארבע, חמש, שש, ועשיתי חישובים… הייתי זקוק לשמונה שעות שינה, אבל מוקדם לפנות בוקר היה אדולפו נכנס לחדרי ומעיר אותי בצחוקו.
אני מוכרח לברוח, חשבתי אז… אבל היה מאוחר מדי, משהו עמד לקרות.
לפני יומיים תמה הציפייה.
משהו קרה.
לא שמעתי יותר את אדולפו.
בפעם האחרונה ששמעתי אותו הוא גנח;
השעה היתה מוקדמת והוא לא נכנס לחדרי.
שמעתי אותו הולך במסדרון, נעצר מול הדלת בקצה המסדרון.
הדלת נפתחה ונסגרה.
חיפשתי אותו שעות כדי לרפא את סבלי:
היעדרו כאב לי יותר מכפי שציפיתי.
הייתי מעדיף שיהיה לצדי, לסבול את נוכחותו הראוותנית, לקצוץ את הציפורניים שלו.
ניגשתי לדלת החדר כמה פעמים.
בפעם הראשונה שמעתי רגליים נגררות, כמעט מגרדות את הרצפה;
אחר כך לא שמעתי כלום.
הצצתי מבעד לחור המנעול:
הכול היה חשוך, חשוך ודומם.
שאלתי את עצמי מה יש שם.
ניסיתי להיכנס, אבל נראה שהדלת נעולה.
אני מניח שבמוקדם או במאוחר אאלץ לפרוץ את הדלת או לברוח משם.
בינתיים הבית ריק.
אני הולך מצד לצד והחדרים הענקיים נראים כמו מראות בתוך מראות.
פתאום נדמה לי שמישהו מתחבא איפשהו ואני בודק בכל הפינות ומבין שאני לבד.
"אין יותר אף אחד," אני אומר לעצמי, וכוסס את ציפורניי.
אני שוב מתחיל ללכת.
מה עכשיו?
*דימוי:
וירג'יל פינליי אחרי שראה את השלט שבישר על בואם לנאצ'ז טרייס, אמר חורחה לאביו שהם עומדים להיכנס לשמורת טבע ושכדאי למלא דלק.
אביו הנהן.
כל עוד אני בארץ הזאת, הוא אמר, אתה מחליט.
חורחה הביט בו לרגע והבין שאין טעם, שלמרות כל תקוותיו, אביו לעולם לא ישתנה.
ברגע שהבחין בתחנת דלק, האט.
חורחה כיבה את המנוע של השברולט קבליר האדומה ושאל את אביו אם הוא רוצה משהו.
חפיסה של מרלבורו.
הוא יצא מהמכונית, מילא את המכל ונכנס לחנות.
הוא ניגש לקופאית, אישה שמנה מאוד שלמראיה היה רק חן אחד, אבל מספיק – שתי עיניים ירוקות, עזות ומתוקות.
"Would that be all?" היא שאלה.
חורחה ביקש חפיסת מרלבורו.
אחר כך שילם.
"Have a nice day".
"You too" הוא ענה ויצא מהחנות לעבר השברולט.
היה חם, הלחות הדביקה את החולצה לגופו, העננים הלכו והתפזרו ככל שהתקדם הבוקר.
תודה, אמר אביו והדליק סיגריה.
חורחה עלה שוב על הכביש.
"יוצאים לדרך, וילי," הוא אמר.
עוד ארבעה ימים יקבל חורחה את התואר הראשון שלו בעיתונות ואביו בא מבוליביה כדי להיות נוכח בטקס.
אחרי שראו את המעט שיש לראות בהאנטסוויל, העיר שהאוניברסיטה שלו נמצאת בה, הציע חורחה שיסעו לאוקספורד, מיסיסיפי, להכיר את העיר של ויליאם פוקנר.
רק ארבע שעות נסיעה.
אביו הסכים.
חורחה התלהב מאוד מהרעיון, עד כדי כך שהשמחה המהולה במתח לקראת המפגש המחודש עם אביו וטקס קבלת התואר הממשמש ובא איבדו לרגע מחשיבותם:
הוא תמיד רצה לבקר בעיר (ומשהו תמיד מנע ממנו לעשות זאת) של הסופר שהוא העריץ יותר מכל, האיש שבגללו הוא ישב לכתוב ימים ולילות וחלם להיות סופר יום אחד.
אבל עכשיו, בנאצ'ז טרייס, מוקף בעצי אורן, הולך ומתקרב לאוקספורד, פוקנר הסתתר בפינה נידחת כלשהי במוחו ואביו הוא שעמד במרכז מחשבותיו ותחושותיו.
הוא הביט בו במלוכסן, כפי שהיה עושה בצעירותו.
מדוע תמיד נאלץ להביט בו במלוכסן?
לפני שלושה שבועות, כשאביו הודיע לו בשיחת טלפון שהוא ינכח בטקס, חשב חורחה על האפשרות שישלימו.
הוא בטח השתנה, הוא אמר לעצמו, הוא הרי בא לטקס, אחרי הכול.
הוא תכנן שיחות ארוכות בבר כלשהו, ג'ז טוב ובירה מהחבית.
הוא יספר לו על התוכניות שלו וישאל אותו שאלות על חייו:
איך היתה הילדות שלו?
האם השתתף במהפכה של 52?
מי היתה אהובתו הראשונה?
איך העביר את שנות הגלות בבואנוס איירס?
האם הוא עדיין אוהב את אימו?
הוא רצה לשאול אותו כל כך הרבה דברים והתבייש שידע עליו כל כך מעט:
כן, הוא התנהג כמו אידיוט ולא ידע לעשות את הצעד הראשון.
הוא נזכר בערב שבו דפק על דלת המשרד של אביו וקול שבור שאל אותו מה הוא רוצה, והוא שאל אם הוא יכול לתת לו כמה פסו לקולנוע, והקול ענה שכן, ברור, וכשחורחה פתח את הדלת הוא ראה הבעה של צער אינסופי, אבל כעבור רגע הרגיש את המטבעות בידו, הסתובב ויצא.
הוא מעולם לא נזכר בהבעה הזו, עד עכשיו.
נאצ'ז טרייס היתה שוממת:
פה ושם מכונית, פה ושם סנאי.
שולי הדרך היו שילוב מוזר ומרתק של עצים יבשים, סתוויים, בצבע אבק, ועצים אביביים מפוארים, שופעי ירוק.
חורחה התעייף מהנהיגה.
הוא הביט שוב באביו, שעישן והתבונן בנוף.
בדבר אחד חורחה היה בטוח – לא הוא האשם במרחק שנוצר ביניהם.
הוא נזכר במפגש בשדה התעופה, החיבוק הדל, המילה או שתיים שהחליפו;
הוא נזכר בימים שעברו מאז ועד עכשיו, בתחושה ששבה ועלתה בו בכל פעם שפגש את אביו, שהנה עוד רגע הם עומדים לתקשר באמת, אבל ברוב המקרים התקשורת הזו לא התממשה אלא חמקה מבין אצבעותיהם:
המילים לא נאמרו והרגשות לא בוטאו.
הוא לא עשה את הצעד הראשון משום שציפה שאביו ייטול את היוזמה.
ואביו, מדוע הוא לא עשה זאת?
אולי נטל את היוזמה בעצם הגעתו עד הנה?
זו היתה המסקנה הראשונית, אבל כעת חורחה לא יכול היה שלא לחשוב שאביו החליט לבוא לטקס רק מתוך תחושת מחוייבות.
ועכשיו הם פה, חשב חורחה, רחוקים מארצם ומחליפים ביניהם רק את המילים ההכרחיות, סופרים את הדקות, אולי, עד שהטקס יסתיים והם יוכלו לחזור כל אחד לחייו.
הוא חשב לגעור בו, לשאול אותו מה לעזאזל הבעיה שלו ואם הוא מתכוון לשתוק עד ההלוויה שלו.
אבל לא, הוא ידע שהוא לא יעשה זאת:
הוא לא היה מסוגל להתפרצויות רגשניות מהסוג הזה.
באותו רגע עלה בדעתו רעיון שהעביר בו צמרמורת:
האם הדיכוי העצמי הזה אינו אלא תכונה שירש מאביו?
האם הוא דומה לו הרבה יותר ממה שהוא מוכן להודות?
האם מחברת ביניהם מערכת יחסים מורכבת של השתקפויות?
חורחה דמיין את עצמו בעוד עשרים שנה, יושב ומעשן בשתיקה בזמן שבנו נוהג לאוקספורד בשברולט קבליר אדומה.
"כבר שנים שלא קראתי פוקנר," אמר אביו.
"יש לי זיכרונות מאוד טובים ממנו.
אהבתי אותו מאוד בתקופה מסויימת."
"באמת?" אמר חורחה.
מאזדה אחת עקפה אותם במהירות גבוהה;
חורחה הצליח להבחין שהנהגת היא אישה.
"זה היה בתקופת הגלות שלי, כשגרתי בפנסיון סוג ז'.
לך היה מזל.
לי לא היה שום כסף לבזבוזים והשותף שלי לחדר היה בחור מקורדובה שכל הזמן קרא.
אני קראתי את הספרים שלו.
אני זוכר שהיו לו מלא רומנים של פרי מייסון וגם כמה ספרים של פוקנר, איזה שילוב.
אהבתי את הספרים של פרי מייסון:
פשוט קראתי אותם וזהו, נגמר הסיפור.
פוקנר היה משהו אחר, קשה להבנה, אבל נפלא, נפלא.
אתה מאמין?
יש משפטים ותמונות שעלו לי בראש שאף פעם לא שכחתי.
במיוחד אני זוכר דמות אחת:
באיירד סארטוריס.
בחיים אני לא אשכח את העצב שלו, את המסעות המטורפים שלו במכונית, על סוס, במטוס… אני זוכר גם את טמפל דרייק, ככה קראו לו, נכון?
ואת הסיפור על האישה שישנה עם הגופה של החבר שלה.
וגם את הסיפור ההוא עם האסם שעולה באש והילד שלא יודע אם להיות נאמן לאבא שלו, לדם ולמשפחה, או לעצמו.
הוא שתק זמן מה.
"כן, כן, פוקנר, פוקנר הגדול," הוא המשיך.
"ידעת שהיו כמה ימים שרציתי להיות סופר?
כן, אני רציני, המהנדס הפרוזאי שיושב פה לידך רצה פעם להיות סופר… אבל הדבר היחיד שיכולתי לייצר, כמובן, הוא חיקוי גמלוני של פוקנר.
אחרי כמה חודשים של ניסיונות מגוחכים, ויתרתי.
וכעבור שנה, כמו שקורה בחיים, הבחור מקורדובה עזב ומאז לא קראתי את פוקנר.
חשבתי לעשות את זה כמה פעמים, אבל זה לא קרה.
וככה עברו שלושים שנה בלי שקראתי פוקנר.
חורחה רצה להגיד משהו, אבל לא ידע מה לומר.
"האהבה שלך לפוקנר מזכירה לי את הימים ההם," המשיך אביו, שדיבר בלי להסיר את מבטו מהאופק.
"אף פעם לא הראית לי מה שאתה כותב, אבל אני סומך עליך שלא תוותר.
אני סומך עליך שבמקרה שלך זה לא דבר חולף ושאתה תכתוב את הדברים שאני לא יכולתי לכתוב ותזכיר לכולם, כי חשוב להזכיר את זה מפעם לפעם, שאם הבחירה היא בין כאב לכלום, חייבים לבחור בכאב.
שאהבה וכאב הם היינו הך ומי שיוצא בזול באהבה, רק משלה את עצמו.
שאין דבר טוב יותר מלהיות בחיים, אפילו אם זה רק לזמן הקצר שניתן לנו בהשאלה."
חורחה ירד מהכביש וכיבה את המנוע.
"אבא…" הוא אמר.
"אתה יכול להסתכל עלי?"
האב סובב באיטיות את הצוואר והביט בעיניו של חורחה.
"היחסים בינינו לא בדיוק היו מופתיים, נכון?"
"אין סיבה שהם יהיו.
ראית פעם דבר כזה?"
"אבל הם היו יכולים להיות טובים יותר."
"כן."
"מאוחר מדי?"
"יש דברים שעדיף לא לדבר עליהם."
"אני אוהב אותך, אבא.
מאוד מאוד."
"אני יודע," אמר האב והניח את יד שמאל שלו על הכתף הימנית של חורחה, ליטוף עדין, קצר.
"עכשיו תמשיך לנהוג."
"הייתי רוצה שנדבר קצת."
"אפשר לדבר בזמן שאתה נוהג."
חורחה הזעיף פנים, התניע את המכונית ועלה על הכביש.
אבל הזעף לא נמשך הרבה זמן.
עד מהרה הוא חשב שהדברים קרו באופן הזה ואין טעם להצטער על מה שלא התרחש.
אין טעם להתמרמר על המילים שלא נאמרו ועל הרגשות שלא בוטאו.
כל זה דווקא הקנה משמעות וכוח למפגשים המעטים ביניהם.
יהיו פוקנרים אחרים, הוא אמר לעצמו.
רק צריך לחפור.
חורחה הביט ביופי המוגזם והמאיים שהקיף אותם ואמר בקול רם שמדובר ביום נפלא.
"כן," אמר אביו.
"נפלא."
ועל פניו של חורחה הצטייר חיוך מעורפל, ספק אירוני ספק כן.
כשהגעתי לבריסל התחילו לכתוב בעיתונים שהסוף של החלום האירופי מתקרב.
החשדנות גברה וכך גם האלימות בתחבורה הציבורית, שתמיד התחילה כשאחד הנוסעים ביקש מנוסע אחר שינמיך את המוזיקה ב-mp3 או בנייד שלו.
יום אחד, הלכתי לראות דירת סטודיו בשכונת איקְסֶל ובדרך חזרה ראיתי שתי חבורות של יותר משלושים צעירים שוברים בקבוקי בירה "ג'וּפּילֶר" על המדרגות מול הבורסה.
הם נסוגו עד לדוכן מטוגנים ושם, בבליל של מיונז, קרוּדיטֵה ופריקאנְדֵל, הם התחילו לדמם.
בעלי הבית של הדירות שרציתי לשכור לא הפסיקו לשאול אותי שאלות חטטניות;
זקן אחד אפילו שאל אותי על תדירות חיי המין שלי והוסיף (בלחישה) אם הבחורות שאני מביא הביתה "מתנהגות בהגיון, זאת אומרת, האם הן דיסקרטיות".
כמו כל אחד במצבי, במשך שנים הייתי נתון למסכת אינסופית של שכירות מופקעת ובעלי בית נבזים.
למרבה המזל, פגשתי בחורה בשם אלין בארוחת ערב שהוזמנתי אליה.
היא היתה שוודית.
ליוויתי אותה הביתה אחרי המפגש.
המארח אמנם הושיב אותנו יחד כי שנינו מתרגמים, אבל הסיבה שהסתדרנו היתה חוסר העניין הגמור שגילינו ביתר הסועדים.
אלין תרגמה את אחת מיצירותיו המוקדמות של מועמד לפרס נובל, משורר מצרי או טורקי;
פניתי אליה בלשון של כבוד, כי חשדתי שטרם מלאו לה ארבעים.
היא סיפרה לי שהיא מתכננת לחיות תקופה במזרח התיכון והציעה לי לשהות בדירה שלה בינתיים.
"מה שקרה בינינו," היא אמרה לי למחרת, בזמן שחיפשתי את הנעליים שלי והיא התכסתה בחלוק, אם כי אחד משדיה עדיין היה חשוף, "לא מקנה לך את הזכות לפנות אלי בלשון של קרבה, כמובן".
בלגיה היתה ארץ ללא ממשלה ששרר בה כאוס מעורפל.
בתמורה, אטפל בחתולה – אלין הגישה לי מין טופס בריאות מהווטרינר – ובחשבונות החשמל והמים.
בנוסף לכך, התחייבתי לכסות הוצאות ניקיון, כלומר לשלם לטרסיטה, המנקה הפיליפינית, אחת לשבועיים.
"אין לה אישור שהייה.
אני לא רוצה לגזול ממנה את מעט העבודה שיש לה.
היא מאוד נחמדה ומאוד קתולית," אמרה לי אלין בעיניים פעורות, כאילו זה לא נתפס בעיניה, "והיא שולחת את כל הכסף שלה למשפחה שלה ב… מנילה?
זאת הבירה של הפיליפינים, לא?
בכל מקרה, יש לה מפתח לדירה".
הקדשתי את כל הזמן שלי לעבודות תרגום והקפדתי לא להיות בדירה בימים שטרסיטה באה לנקות, שלוש או ארבע שעות אחרי הצהריים.
משום מה הנוכחות שלה גרמה להרגיש לא בנוח, כמו לתת נדבה לקבצן ולהקפיד להסתכל על הפצעים שלו.
מעולם לא ניקו לי את הבית וגם לא הייתי יכול להרשות את זה לעצמי.
השארתי כמה שטרות על השולחן ויצאתי לסיבוב, לראות מה מציג באַנְסייֵן בֶּלְז'יק או לשבת בספרייה ציבורית שחבורת הולנדים מכרו בה קוקאין מדולל מאחורי האגף של שירה מתורגמת.
מדי פעם קיבלתי מייל מאלין, ששאלה לשלומה של החתולה.
החיה אכלה טוב וישנה כל הזמן, אבל עדיין לא הפגינה כלפי שום חיבה.
סיפרתי לה על המכתבים שהגיעו מעיריית בריסל ושפתחתי אותם, כפי שסיכמנו מראש.
אף על פי שחתמנו על חוזה (הייתי זקוק לכתובת מטעמי עבודה;
כך גם גיליתי, ליד תמונת הדרכון שלה, את גילה המדוייק, שלושים ותשע, עשר יותר ממני), העירייה רצתה לוודא שהדיירים בבית הם אלה שמופיעים בחוזה.
"לעת עתה, אל תפתח להם את הדלת," ענתה בקצרה אלין במייל הבא.
(היא דווקא כן החליטה לפנות אלי בלשון של קרבה).
"את רוצה שלא אצא לרחוב ואסתגר כל היום בדירה?" כתבתי לה.
"הדירה רשומה גם על שם בעלי," היא הסבירה לי במייל הבא.
(זה לא הפתיע אותי).
"תיאורטית, הוא גר שם אתנו.
קוראים לו קֵס.
בבקשה תעשה מה שאני מבקשת".
לא עניתי.
דמיינתי את בעלה כאחד מאותם גברים מחויטים שממלאים את הברים האפנתיים בימי שישי עם כל מיני עובדים ממשלתיים (ובימי ראשון, קס מבשל מקרוני לבוש במכנסי קורדרוי.
והיא תמיד תאהב אותו, לא משנה איפה הוא יהיה).
לא הסתגרתי בדירה של אלין, כמובן, אבל כשהתחילו לצלצל בפעמון, דאגתי.
החלטתי להרחיק את שולחן העבודה מהחלונות בסלון.
תרגמתי אז סופר פולני מהמאה התשע עשרה, בדרך כלל בלילות, בין עשר לארבע.
לפני שהלכתי לישון, הצצתי לחצר הפנימית וראיתי, בחרדה עצומה, את החתולה הולכת בנחת על המעקה של הקומה השלישית.
ממרחק של חמישה מטרים, היא קראה עלי תיגר, בלתי ניתנת להשגה.
אבל זה לא פסק.
בהתחלה הם צלצלו בצהריים.
וכעבור כמה ימים, לפנות ערב, אם כי אז כבר לא הייתי בטוח מי מצלצל, הפקידים של העירייה, מכר כלשהו או, למה לא בעצם, הדוור.
בתוך זמן קצר, צלצל הפעמון כל בוקר בין שמונה לתשע, שעה שבה ישנתי.
כתבתי לאלין תלונה במייל;
היא הבטיחה שהיא תיצור קשר עם העירייה.
החלטתי שאעבוד בינתיים בחלק האחורי של הבית, במטבח, שם החלונות פונים לרצפת הלבנים של החצר הפנימית החשוכה.
יום אחד הזזתי הצידה את המחשב והתחלתי לבשל.
הרהרתי בנטייה המוזרה של הסופר הפולני לגרום לדמויות שלו לשקוע בהתעלסויות אינסופיות ופתאום, בזמן שאכלתי את ארוחת הבוקר, שמעתי חריקה מהמסדרון בכניסה.
חשבתי שאלה הפקידים שמנסים לפרוץ את הדלת.
התעשתי וכחכחתי בגרוני פעמיים (כדי לאזור אומץ?).
כשניגשתי לדלת ראיתי שתי כפות רגליים קטנות ויחפות ואחריהן גוף נשי זעיר.
שכחתי לגמרי איזה יום בשבוע זה.
היא נעמדה מול ארגז החול של החתולה והצביעה לעברי באותה יד שבה אחזה זוג נעלי בלט ללא שרוכים.
היא התחילה לצחוק, כיסתה את הפה ביד השנייה ואמרה, "קוראים לי טֶרסיטַה," היא הניחה את הנעליים על הרצפה והושיטה לי יד.
היא דיברה באנגלית.
"מצחיק, נכון?
כן, קוראים לי טרסיטה."
אמרתי לה מי אני.
היא לא התייחסה וניגשה למטבח לחפש משהו בכיור שלא הבחנתי בו קודם, כלי שהיה מלא בחומרי ניקוי.
היא עשתה העוויה סתומה והביטה בשעון עם לוגו של קוקה קולה שהיה תלוי מעל המיקרוגל.
השעה היתה רבע לשתיים.
התבוננתי בה בעניין בזמן שחיסלתי את כריך העוף שלי.
היא פלטה זעקה:
"רבע שעה."
אחר כך היא הוציאה מהתיק שלה מפית נייר, בננה ובקבוק מים מלא למחצה.
בזינוק אחד היא התיישבה על כיסא בצד השני של השולחן.
הנחתי שהרגליים שלה לא נוגעות ברצפה.
"את יכולה לקחת מה שבא לך מהמקרר," הצעתי לה.
"משקה קל, בירה, יוגורט… יש לי גם תה," שום דבר מזה לא היה נכון.
"מספיק לי בננה.
אני אוהבת לאכול בננה אחרי הצהריים," היא אמרה לי.
הוצאתי מהמגירה סכין ומזלג וחתכתי את מה שנשאר מהכריך לחתיכות:
"הרבה עבודה?" שאלתי.
"הרבה עבודה, מעט עבודה… הרבה עבודה, מעט עבודה," היא ענתה בחיוך, בקול המתנגן שלה.
קמתי לקחת תפוח והתחלתי לקלף אותו.
"יכול להיות שאלין תחזור בשבוע הבא," אמרתי.
"נחמדה.
הו, היא כל כך נחמדה גברת אלין…" היא לגמה מהמים והביטה בחתולה, שזה עתה נכנסה למטבח בעקבות ההמולה.
החיה קימרה את גבה ונפנפה בזנב בקדחתנות, כאילו מחשמלים אותה באזור פי הטבעת.
פתאום היא ניתרה והתיישבה לי על הברכיים.
חשבתי שהחתולה תוקפת אותי;
אבל לא, היא פשוט ישבה בלי לזוז והשעינה את הלסת שלה בקצה השולחן.
טרסיטה גמרה את הבננה והתחילה למחוא כפיים.
"זאת הפעם הראשונה," ניסיתי להסביר לה.
"עד עכשיו היא אף פעם לא…" "אתה אוהב חתולים?" היא שאלה אותי, מוחה מפניה דמעות של שמחה.
"הם יודעים ללוות את האדם, אבל הם גם עצמאיים מאוד." כאן נגמר הידע שלי על אודות החיה הזאת.
"אכפת לך שאעשן?"
היא הדליקה סיגריה והביטה בי, בזמן שעטף אותי ענן סמיך של עשן חשיש.
"טבקי משוגעקי," אמרתי בחיוך.
"מה?"
"את אוהבת חתולים?"
"לא, לא, לא," היא ענתה לי בהעוויה של גועל.
"הם מלוכלכים והם עושים פיפי בכל מקום." בזמן שהדגימה בתנועות זרוע את האמירה "בכל מקום", היא פיזרה את האפר של הג'וינט על השולחן.
היא קפצה מהכיסא לקחת כוס של בירה "שוף" והשתמשה בה בתור מאפרה.
היו לה את הרגליים הכי קטנות שראיתי בחיים שלי.
"אתה תמיד אוכל לבד?" היא שאלה אותי.
"לבד?"
"אתה, לבד.
או אתה והחתולה, או אתה והוא," היא אמרה והצביעה על המחשב בלי לגעת בו, כאילו מדובר בחומר נפץ.
"כן."
היא הוציאה לשון לחתולה וחייכה אלי:
"לא טוב לגבר לאכול לבד.
זה לא בריא."
"אני אוהב את זה," עניתי מוכנית, "אני אוהב את השקט."
"אבל מי שאוכל לבד נעשה ממורמר וקשוח," היא שאפה שאיפה ארוכה וכיבתה את הג'וינט בתחתית הכוס.
"אוכל צריך לכבד."
"מי אמר?" שאלתי אותה.
היא שתקה וכעבור זמן מה הכריזה:
"השעה שתיים!
לעבודה!"
היא נעלה את נעלי הבלט שלה והתחילה להתרוצץ בכל הבית.
היא מילאה שני דליים במים חמים ונעלמה לתוך השירותים ואחר כך מאחורי הדלתות של הסלון.
מבעד לזגוגיות העמומות נראו התנועות של טרסיטה כאילו הן עשויות אֶתֶר.
המשכתי לעבוד על התרגום שלי:
נתקעתי בתיאור של מין בית חלומות שמופיע ביצירה של הסופר הפולני.
עיירת גבול, חודש פברואר.
הכול עטוף בתכריך של שלג.
בעיירה מתמקמת גברת רוסייה בשם נטליה, גולאנובה הוא שם נעוריה.
היא מגייסת כמה גברים מובטלים ומורה להם לנקות חנות להשכרה;
הם התושבים היחידים בעיירה שאין להם עבודה:
קבצנים, חבורה של פינים – שאף אחד לא יודע מאיפה הם צצו – וכמה חולים בסרטן ריאות.
יתר התושבים נמצאים כל היום במכרה.
ערב אחד, שני כורים שיכורים תולים שלט על הקיר הנקי והמשופץ:
בית החלומות של נטליה גולאנובה.
שריקות, מחיאות כפיים, השתוממות.
מסתובבות שמועות שאותה גלאנובה היא בעלת קול צרוד, מבינה ברפואה ומסוגלת לשלוט במזג האוויר.
די בשמועות הללו כדי שכורים אחדים ילפתו את המפשעה במחשבה על העונג הממשמש ובא.
אף על פי כן, בחדרים של "בית החלומות של נטליה גולאנובה" (כולם חדרים ליחיד), הכניסה לנשים אסורה.
המיטות חדישות ומגיעות הישר מסנט פטרבורג, מנוחה מובטחת, כפי שמכריז השלט שתלוי מעל דלת הכניסה.
ואכן, מדובר במנוחה מיוחדת מאוד:
הפועלים מתנועעים על מין תחבושת לחה ואוורירית.
עוד לא עברו חודשיים וכבר הגברים נפגשים בכל יום ראשון בבית החלומות של נטליה גולאנובה.
הם יושבים במרפסת ומספרים זה לזה על החלומות שלהם, שרובם מסתכמים בהתעלסויות ארוכות שבהן גופה הגמיש של נטליה משמש למספר כלי לפירוש גורלן של האימפריה הרוסית ופולין, בהתאם לתאוריות הפסיכו-פיזיולוגיות שבאופנה.
נזכרתי שחלמתי על אלין.
לא זכרתי את הפרטים המדוייקים.
וזה תמיד גורם לאי שביעות רצון.
פתאום טרסיטה הופיעה במטבח.
ידה השמאלית היתה עטופה בכפפת פלסטיק ורודה, ואצבעותיה השמנמנות נראו כמו איברי מין של בעלי מום.
היא הביטה בי כאילו היא משגיחה על ילד חולה שמשחק עם רימון:
"את צריכה משהו?" שאלתי.
"הדלת," היא אמרה.
"מצלצלים בדלת."
המחשבות שלי קפאו לרגע.
"מי שאוכל לבד נעשה ממורמר וקשוח," חזרתי ביני לבין עצמי.
"אנחנו לא פותחים," כללתי אותה בלי לשים לב.
"אתה רוצה שאני אפתח?"
"אם תעשי את זה, אנחנו נהיה בבעיה רצינית."
הסברתי לה את העניין עם המכתבים, הפקידים, והפיקוח של העירייה.
היא מיד נסוגה שני צעדים והתמקמה מתחת לדוד המים.
היא הניחה את האגודל על השפתיים וחשבה מה לעשות או איך להגיב למצב.
היא היתה יחפה.
מילאתי מים בכוס והגשתי לה.
היא שתתה והביטה קדימה, כאילו שעיניה יבשות או שהיא סובלת מפעילות יתר של בלוטת התריס.
היא אמרה:
"זה לא מוצא חן בעיני," ויותר לא הרחיבה.
נשמע גל שני של צלצולים בדלת.
"אני יכול לבקש ממך אחת מהסיגריות האלה, טרסיטה?"
הדלקתי את הג'וינט.
אחרי ששאפתי כמה שאיפות, חטפה לי אותו טריסטה מהיד ושאפה ארוכות, מצמידה את המרפקים לצלעות.
"את יכולה להישאר פה כמה זמן שאת רוצה, אם זה מרגיע אותך."
"אלין מרשה?" היא שאלה בבוז וכיבתה את הג'וינט שהרגע הדלקנו, צוברת את כל הטינה שבעולם נגדי.
"מה אתה עושה פה בכלל?"
ניגשתי להרגיע אותה.
עטפתי אותה בזרועי וניסיתי לשדר לה חיבה ואמון.
להראות לה שאני ראוי לבית הזה.
בת כמה טרסיטה:
שלושים וחמש, חמישים וחמש?
יש לה ילדים?
התחלתי לשנוא את אלין ולדמיין את הנושא של המייל שבו אודיע לה שאני מסרב לשאת בהוצאות הניקיון.
"הוא כל כך נחמד, מר קס…" בפיה, השם שלו נשמע כמו המילה "קיטש".
"אתה מכיר אותו?
מדי פעם הוא מטלפן אלי ואנחנו מדברים."
זהו נמאס לי.
קיבלתי החלטה:
"זה מספיק להיום, ואין לך מה לדאוג לגבי הכסף," הוצאתי שני שטרות מהארנק.
"את יכולה להישאר כמה זמן שאת רוצה, אף אחד לא יפריע לך כאן."
היא חמקה מהמטבח והסתגרה בשירותים עם התיק שלה.
השתרר שקט.
בינתיים, נתתי אוכל לחתולה.
אחר כך דפקתי על דלת השירותים, מבוהל.
היא פתחה בלי להביט בי, לבושה בבגדי רחוב, נעליים לרגליה וסרט מנצנץ בשיערה.
פניה היו סמוקות, כאילו הרגע הגיחה מהמלתחות של מועדון טניס מפורסם.
היא לקחה את הכסף שהנחתי על השולחן במטבח והסתירה אותו מתחת לחולצה.
"תלווה אותי," היא הורתה לי בנימה סמכותית.
הלכתי בעקבותיה לדלת הכניסה.
בתנועת יד, היא הורתה לי לפתוח את הדלת וצייתי.
אחר כך היא ביקשה ממני שאלך לצומת ואבדוק אם יש באזור פקיד של העירייה.
יצאתי לרחוב והלכתי עד לתחנת הרכבת התחתית, אחר כך הסתובבתי חזרה.
מול הבניין שלנו, בכיכר קטנה שבה שכנה הקונסוליה של מדינה אסייתית שזה עתה זכתה בעצמאות, כומר אחד התעמת עם קבצן שחור על גלגיליות שהסתובב סביב עצמו.
נראה שעומד לפרוץ ביניהם ריב, אבל אז הכומר הבחין בנו.
טרסיטה אמרה שהיא רוצה לשאול אותי משהו.
היא ישבה על המדרכה.
"אתה לא מתבייש?"
רציתי לשאול אותה על מה היא וקס מדברים.
לא היה זמן.
כשעמדתי לחקור אותה על אודות השיחות בינה ובין בעלה של אלין – אם היא קוראת לו בקלפים או מנחיתה עליו דרישה מסוג כלשהו – היא הרימה את התיק הזול שלה, הפנתה את גבה לכיכר והלכה במעלה הרחוב בצעד מהיר ובצמוד לקיר.
כשנבלעה במורד המדרגות הנעות של תחנת הרכבת התחתית, הבטתי אחורה וראיתי את הכומר ואת הקבצן השחור ניגשים אלי.
כשהתקרבו, הבנתי שהכומר גם הוא קבצן, עטוף בגלימה מרופטת, כמו בפרודיה בסגנון פוסט-פאנק.
הם התחילו לרוץ, אז מיהרתי בגמלוניות לעבר הדלת, נכנסתי פנימה ונעלתי במפתח.
בתוך כמה שניות הם שוב צלצלו בפעמון.
הרמתי את השפופרת של האינטרקום והשארתי אותה תלויה, מקשיב בריכוז להמולה המתכתית שעלתה מהרחוב.
אחד מהקבצנים אמר "בּוּ!" (כאילו הוא מנסה להפחיד ילד נכה) וגיהק.
כעבור כמה שניות, הקבצנים פרצו בצחוק.
נראה שהם מתרחקים, כמו כל מה שהיה לי חשוב בתקופה ההיא, תקופה של בדידות ממורמרת וקשוחה.
עבודתו של אבי, כמו רבות בעיר הזאת, היא עבודה טפילית.
בתור צלם מקצועי, הוא מזמן היה מת מרעב – ואיתו כל המשפחה – אלמלא הצעתו הנדיבה של דוקטור רויאן, שחוץ משכר הוגן העניק לו גם את האפשרות לנתב את ההשראה ההפכפכה שלו לפעולה טכנית פשוטה ונטולת סיבוכים.
דוקטור רויאן הוא מנתח העפעפיים הכי טוב בפריז, הוא עובד בבית החולים 15/20 ורשימת הלקוחות שלו אינסופית.
ישנם מטופלים שמעדיפים לחכות אפילו שנה כדי להשיג אצלו תור, מאשר ללכת לרופא אחר, מפורסם פחות.
לפני שהוא מתחיל לעבוד הרופא הנדיב שלנו דורש מהלקוחות שלו שתי סדרות של תצלומים:
הראשונה כוללת חמישה צילומי תקריב – בעיניים עצומות ופקוחות – כדי לתעד את מצבם לפני הניתוח.
הסדרה השנייה מצולמת אחרי הניתוח, כשהפצע החלים.
כלומר לא משנה עד כמה הלקוח יהיה מרוצה מהעבודה, יותר מפעמיים לא נראה אותו.
אם כי לפעמים קורה שהדוקטור עושה טעות, אף אחד לא מושלם, אפילו לא הוא:
עין אחת נותרת עצומה יותר מהשנייה או להפך, פקוחה מדי.
במקרה כזה חוזר אלינו המנותח לסדרת צילומים נוספת שתעלה לו שלוש מאות אירו נוספים, הרי אי אפשר להאשים את אבי בטעויות של הרופא.
בניגוד למה שאפשר לשער, ניתוחי עפעפיים נפוצים מאוד והסיבות להם מרובות, החל ביהירות של אנשים שלא יכולים לסבול את אותות הזקנה על פניהם, וכלה בתאונות דרכים (שלעתים קרובות משחיתות את פני הנוסעים), פיצוצים, שריפות וכל מיני אירועים לא צפויים אחרים:
עור העפעף רגיש הרבה יותר משנדמה.
במשרד שלנו, קרוב לכיכר גמבטה, מחזיק אבי כמה תמונות ממוסגרות שצילם בצעירותו:
גשר מימי הביניים, צוענייה שתולה כביסה מחוץ לקרוואן שלה, ופסל חשוף בגני לוקסמבורג, תצלום שהקנה לו את פרס הצלם הצעיר של העיר רן.
די במבט אחד לדעת שבתקופה אחרת, לפני הרבה מאוד זמן, היה לזקן כשרון.
אבי תלה על הקירות שלו גם עבודות עדכניות יותר:
פניו של ילד יפהפה שמת בחדר הניתוחים של רויאן (בעיה בהרדמה).
גופו הנוצץ שרוע על שולחן הניתוחים, שטוף באור בהיר מאוד, שמימי כמעט, שחודר באלכסון מבעד לחלון.
התחלתי לעבוד בסטודיו בגיל חמש-עשרה, כשהחלטתי לנשור מבית הספר.
אבי היה זקוק לעוזר וצירף אותי לצוות שלו.
כך נעשיתי לצלם רפואי שמתמחה באופתלמולוגיה.
אם כי אחר כך, בחלוף הזמן, התחלתי לטפל בענייני המשרד, וביניהם בראיית החשבון של העסק.
לעתים רחוקות יצאתי לעיר או לכפר בחיפוש אחר התרחשות שתעניק השראה לעדשה ההפכפכה שלי.
אם אני יוצא לטייל, בדרך כלל אני יוצא בלי המצלמה, כי אני שוכח אותה, או כי אני פשוט מפחד לאבד אותה.
אבל אני מודה ומתוודה שלעתים קרובות, כשאני הולך ברחוב או במסדרונות של בניין כלשהו, מכה בי פתאום חשק לצלם, אבל לא נופים או גשרים כפי שצילם אבי בעבר, אלא עפעפיים מוזרים שמדי פעם אני מבחין בהם בהמון.
החלק הזה של הגוף, שראיתי מאז ילדותי ושמעולם לא עורר בי שמץ של שעמום, מרתק בעיני.
הוא מכריח אותך לשמור על ערנות, גלוי ונסתר לסירוגין, כדי לגלות את הדבר המעניין באמת.
לצלם אסור למצמץ באותו זמן שהמצולם עושה זאת, כדי שיתפוס את הרגע שבו העין נעצמת כמו קונכייה שובבה.
היום אני מבין כי לשם כך דרושה רגישות מיוחדת, כמו של צייד חרקים.
אין הבדל גדול, לדעתי, בין רפרוף כנפיים ועפעוף ריסים.
אני כולל את עצמי באחוז המזערי של אנשים שאוהבים את העבודה שלהם, ובמובן הזה, אני חש בר מזל.
אבל אין להתבלבל:
לעבודה שלנו יש גם צדדים לא נוחים.
בסטודיו שלנו עוברים כל מיני סוגים של אנשים, רובם על סף ייאוש.
כמעט כל העפעפיים שמוצאים את דרכם אלינו הם נוראיים;
מעוררי רחמים, אם לא גועל.
לא לשווא מעדיפים בעליהם לעבור ניתוח.
אחרי השינוי, בתום פרק החלמה של חודשיים, כשהלקוחות חוזרים לסדרת הצילומים השנייה, אנחנו נושמים לרווחה.
לעתים נדירות השיפור מושלם, אבל הוא משנה לגמרי את הפנים, את ההבעה, את המבנה שלהם.
לכאורה נראות העיניים מאוזנות יותר, אבל במבט מקרוב – בעיקר אם כבר ראית אלפי פרצופים שעבדה עליהם אותה היד – מתגלה דבר-מה מתועב:
באופן מסוים, כל הפרצופים הללו דומים, כאילו דוקטור רויאן טובע במטופליו סימן היכר, חתימה קלושה אך ברורה.
למרות ההנאות הכרוכות בו, גם המקצוע הזה, כמו כל האחרים, מעורר בסופו של דבר אדישות.
זכורים לי מעט מאוד לקוחות יוצאי דופן שמצאו את דרכם לבית העסק שלנו.
כשזה בכל זאת קורה, אני ניגש לאבי, שמתקין את הסרט בירכתי החנות, ולוחש באוזנו שייתן לי לצלם.
הוא תמיד מסכים, אף שאינו מבין את הסיבה להתעניינותי הפתאומית.
אחד המקרים הללו התרחש לפני פחות משנה, בנובמבר.
הסטודיו ממוקם בקומת הקרקע של מפעל ישן ובחורף הלחות בו בלתי נסבלת, כך שעדיף לצאת החוצה מאשר להישאר במערה שנשמרת קפואה וחשוכה בשל דרישות המקצוע.
באותו ערב אבי לא היה שם.
עמדתי בפתח, קופא מקור, והתבוננתי בטיפות הגשם הניתזות לכל עבר בעודי מקלל לקוחה שמאחרת כבר ברבע שעה.
כשסוף סוף היא הופיעה מאחורי השער הופתעתי לגלות עד כמה היא צעירה, בת עשרים לכל היותר.
כובע שחור, חסין מים, עטף את ראשה, והטיפות החליקו ממנו אל שיערה הארוך.
העפעף השמאלי שלה היה נמוך מהימני בשלושה מילימטרים.
שני העפעפיים הסגירו מבט חולמני, אבל השמאלי הפגין חושניות יוצאת דופן, דומה היה שהוא מכביד עליה.
בזמן שהבטתי בה השתלטה עלי תחושה מוזרה, מין נחיתות מענגת שנוחתת עלי במחיצת נשים שיופיין מופרז.
באטיות מרתיחה, כאילו לא אכפת לה שהיא מאחרת, היא ניגשה אלי ושאלה באיזה קומה נמצא הצלם.
ודאי חשבה שאני השוער.
"הוא פה," אמרתי לה.
"את עומדת בכניסה." פתחתי את הדלת ובהתרגשות שלא יכלה להבחין בה הדלקתי את כל פנסי התאורה בבת אחת, כאילו הסטודיו הוא אולם נשפים וזה עתה הופיעה בת מלוכה.
היא נכנסה והורידה את הכובע, ושיערה השחור הארוך נראה כמו המשך של הגשם.
כמו כל הלקוחות, היא הסבירה לי שהצליחה לקבוע תור אצל דוקטור רויאן כדי שיפתור לה את הבעיה.
"איזו בעיה?" עמדתי לשאול.
"אין לך שום בעיה." אבל התאפקתי.
היא היתה צעירה כל כך… לא רציתי להטריד אותה והעדפתי לומר משהו בנאלי:
"את לא נראית פריזאית, מאיפה את?"
"פיקרדי," היא ענתה בביישנות, מתחמקת מקשר עין, כפי שנוהגים לעשות המטופלים.
אלא שבמקרה הזה, במקום שאודה על כך, ההתנהגות החמקנית הזו הפילה עלי ייאוש.
הייתי נותן כל דבר כדי להמשיך ולהביט כל הערב בעפעף הכבד אך שברירי הזה והייתי נותן כפול מכך כדי שהעיניים האלה ישיבו לי מבט.
"פריז מוצאת חן בעיניך?" שאלתי, מאמץ נימה מזויפת של אגביות.
"כן, אבל לא אוכל להישאר הרבה זמן.
האמת היא שבאתי רק בשביל הניתוח."
"פריז תשבה את לבך, את יכולה להיות בטוחה בזה.
פתאום, בלי שתשימי לב, את תעברי לגור פה."
הבחורה הרכינה ראש וחייכה.
"לא נראה לי.
אני רוצה לחזור כמה שיותר מהר לפונטואז, לא הייתי רוצה לפספס את שנת הלימודים בגלל זה."
עצם הרעיון שהאישה הזאת חיה בעיר אחרת דיכא אותי.
התחלתי להרגיש עצבני.
באופן פתאומי, אולי קצת גס, קטעתי את השיחה והלכתי להביא את הסרט.
"שבי כאן," הוריתי לה כשחזרתי.
מעולם בחיי המקצועיים לא הייתי כל כך לא נחמד.
הבחורה התיישבה על השרפרף וזרקה את שיערה לאחור, חושפת את פניה.
"אני לא יודע אם את מודעת לזה," אמרתי בטון מלאכותי של חמלה, "אבל התוצאות אף פעם לא מושלמות.
העיניים שלך אף פעם לא יהיו זהות.
הרופא הסביר לך את זה?"
היא הנהנה בשתיקה.
"אבל הוא אמר לי גם שהעפעפיים שלי יהיו באותו גובה.
בשבילי זה מספיק."
רציתי להראות לה סדרת תצלומים של ניתוחים כושלים כדי להרתיע אותה.
רציתי להגיד לה שלא משנה מה יקרה ייטבע בה סימן ההיכר של המטופלים שנותחו בידי דוקטור רויאן, אותו שבט של מוטנטים.
אבל לא היה לי אומץ.
בלי לומר מילה, מיקמתי את הווילון הלבן מאחורי ראשה וכיוונתי את הפנס לעיניה.
בדרך כלל אני מצלם שלוש תמונות, אבל הפעם לחצתי על הכפתור חמש-עשרה פעמים והייתי ממשיך ככה כל הערב לולא הגיע אבי.
כששמעתי את המנעול נפתח, כיביתי את הפנסים.
הבחורה הצעירה קמה וניגשה לדלפק לחתום על המחאה.
ראיתי את השם שלה כתוב בכתב יד של תלמידת תיכון.
"תאחל לי בהצלחה," היא אמרה.
"נתראה בעוד חודשיים."
אני לא יכול לתאר את הדכדוך ששקעתי בו באותו ערב.
פיתחתי את התמונות מיד;
הכנסתי את הבינוניות למעטפה ממוענת לבית החולים ושמרתי את התמונה שנראתה לי הכי טובה במגירה של שולחן העבודה שלי:
תצלום חזיתי, חולמני ומגונה.
כל מאמצי לשכוח אותה היו לשווא.
שלושה חודשים חיכיתי בפחד אמיתי שהיא תחזור לסדרה השנייה, לא רציתי להיות שם בשום אופן.
בכל יום שני העפתי מבט ביומן של אבי כדי לדעת מתי עלי להיעדר.
אבל היא לא באה.
יום אחד אחר הצהריים, בתחילת הקיץ, בזמן שהסתובבתי בטיילת בחיפוש אחר עפעף מעניין, ראיתי אותה שוב.
הסן היה שקט באותם ימים;
האבנים שיקפו את צבעו הירוק כהה ואת תנודת הגלים.
גם היא הלכה והביטה בנהר, כך שכמעט התנגשנו.
להפתעתי הרבה, לא חל שינוי בעיניה.
בירכתי אותה לשלום בנימוס, משתדל להסתיר את שמחתי, אבל כעבור כמה דקות לא יכולתי להתאפק עוד:
"שינית את דעתך?" שאלתי, "החלטת לא לעשות ניתוח?"
"לרופא היתה בעיה והוא נאלץ לדחות את הניתוח לסוף שנת הלימודים.
מחר אני הולכת לבית החולים.
אין לי משפחה בעיר, אז אהיה מאושפזת שלושה ימים."
"איך הולך לך בלימודים?"
"בשבוע שעבר היתה לי בחינת קבלה לסורבון," היא ענתה בחיוך.
"אני רוצה לעבור לפריז."
היא נראתה שמחה.
על פניה ניכרה הבעת התקווה האופיינית למטופלים בערב שלפני הניתוח, הבעה שמעניקה אפילו לפרצופים המעוותים ביותר ארשת של כנות.
הזמנתי אותה לגלידה באיל סן לואי.
לא רחוק מאיתנו ניגנה תזמורת ג'ז, ואף על פי שלא היה אפשר לראות את המוזיקאים מהמיקום שלנו, הצלילים הדהדו באוזנינו כאילו הגיחו מהנהר עצמו.
קרני השמש צבעו את עפעפיה בכתום.
הלכנו שעות, לפרקים שתקנו ולפרקים דיברנו על דברים שעלו בזמן ההליכה;
על העיר או על העתיד שמצפה לה בעיר.
אילו לקחתי את המצלמה היתה לי עכשיו הוכחה כלשהי, לא רק לאישה האידיאלית, אלא גם ליום השמח בחיי.
כשירד הלילה ליוויתי אותה למלון שלה, אכסניה עלובה באזור בון נובל.
בילינו את הלילה יחד במיטה מתפרקת שכמעט נפלנו ממנה כל הזמן.
ברגע שהתפשטנו, עשרים השנים שהפרידו ביננו כבר בלטו הרבה יותר.
נשקתי לעפעפיה שוב ושוב וכשהתעייפתי ביקשתי ממנה שלא תעצום עיניים, כדי שאוכל להמשיך ולהתענג על אותם שלושה מילימטרים עודפים של עפעף, שלושה מילימטרים של חושניות מטריפה.
מהחיבוק הראשון ועד הרגע שכיביתי את מנורת הלילה, תשוש, חשתי צורך לשכנע אותה.
בלי בושה ובלי עכבות, התחננתי בפניה שלא תעשה את הניתוח ותישאר איתי ככה, כמו שהיא עכשיו.
אבל היא חשבה שמדובר באחד מאותם שקרים נדושים שמאהבים אומרים זה לזה בנסיבות כאלה.
בקושי ישנו בלילה.
אילו ידע דוקטור רויאן!
הרי תמיד הוא דורש ממטופליו מנוחה מוחלטת בלילה שלפני הניתוח.
היא הגיעה להכנה לניתוח עם שקיות בעיניים שגרמו לה להיראות מבוגרת יותר אבל גם יפה יותר.
הבטחתי לה שאלווה אותה עד הרגע האחרון ואבוא לבקר אותה ברגע שתתעורר מההרדמה.
אבל לא יכולתי:
ברגע שנכנסה האחות כדי לקחת אותה לחדר הניתוחים נמלטתי לעבר המעלית.
יצאתי מבית החולים שבור לחתיכות, כמי שהרגע חווה על בשרו תבוסה.
למחרת חשבתי עליה כל היום.
דמיינתי אותה מתעוררת לבדה בחדר עוין ובו ריח של חומר חיטוי.
הייתי רוצה להיות שם איתה וגם הייתי עושה זאת לולא היה מונח כל כך הרבה על כף המאזניים:
זכרונותי, מראה העיניים הללו, שאילו ראיתי אותן אחרי הניתוח, זהות לאלה של כל מטופליו של דוקטור רויאן, היה נמחה מזכרוני.
בערבים מסוימים, בעיקר בתקופות אפרוריות שבהן אין לי מהלקוחות שום סיפוק, אני מניח תמונה שלה על שולחן העבודה שלי ומביט בה כמה דקות.
בעודי מתבונן אני חש מין חנק ומשתלטת עלי שנאה אינסופית לרופא הנדיב שלנו, כאילו האזמל שלו סירס אותי איכשהו.
לא יצאתי לטייל עם המצלמה מאז, הטיילת של הסן כבר לא צופנת בחובה שום תעלומה בשבילי.
זה לא סיפור על נעלי אישה שנמצאו בעמקי הארון ושימרו במדויק את צורת עקביה.
וגם לא על קופסה שנפתחה ובה כל המכתבים שהיא כתבה בימי מלחמה והקדישה באהבה לילד בן אחת-עשרה.
תגליות כאלה מתגלות מדי יום בכל מוסד לקשישים.
שום עובד לא ידבר על זה, כי אף אחד לא מתעניין בחיים של זקנים.
העובדים מפשפשים בתוך השיירים של המתים רק כדי לחפש דולרים.
גם כשהם כבר מתפוררים לגמרי, כשהשתן נהיה כתם קבוע במכנסיים והם צריכים מרשם שונה לכל שאיפת אוויר שהם נושמים, הזקנים תמיד מחביאים דולרים.
חמש-עשרה דקות אחרי שמנהלת בית האבות הודיעה שהוא מת, היא טלפנה שוב.
בנימה חריפה יותר אמרה:
"מישהו צריך להוציא את הארגז הזה מהחדר בהקדם."
התיבה הפרטית של זיכרונותיו.
כשהגענו למוסד ראינו שני טיפוסים בעלי זרועות עבות שדחפו את התיבה לכיוון הדלת.
הייתי צריך להיאבק בהם רגע עד שהסכימו לעזוב אותה שם.
"קח אותה, אנחנו לא רוצים בעיות."
בעיות.
אנחנו רגילים שכשמישהו מת, כעבור רגע כבר יש לו מקום בצל ארז גזום היטב בבית קברות סמוך.
אף אחד לא מדבר על הדרישה הבירוקרטית לזהות את הגופה.
וגם לא על ההעברה, על ארון המתים, על התכריכים.
אף אחד לא מדבר אף פעם על עלויות השכר של הקברן והעוזרים שלו.
הבעיה שלי היתה להשיג תעודת פטירה ולקחת את הגופה מחדר המתים – ככה שלא עלה על דעתי לשאול למה הם מתכוונים כשהם מדברים על בעיות.
כל מה שזקן משאיר אחרי מותו הוא בעיה.
הזבל של כל קשיש הוא בעיה.
באותו רגע בדיוק, הבעיה היחידה והאמיתית שלי היתה המצוקה המוגזמת של אמא שלי.
היא הפסיקה לבקר אותו כשכל קשר איתו נהיה בלתי אפשרי בגלל המחלה.
הוא לא הפסיק להיות הגבר החשוב בחייה, כמובן.
נפח הזכוכית העני שהגיע מקאסוֹס ב-1946.
בידיים ריקות.
מאי נידח באיים הדוֹדֵקָנֵזיים, שאחרי המלחמה כבר הפסיקו לעניין גם את היוונים עצמם.
לא היה לי הרבה מה לומר.
הקשר שלי עם סבא התבסס על אותו עיקרון שעליו התבססו כל הקשרים שלי.
כבר כמעט עשר שנים טיפלתי בעלות המטורפת של חייו במעון המפואר לקשישים ובכל הטיפולים הכירורגיים שלו – מטרד פיננסי שהמזכירה שלי טיפלה בו ביעילות מדי חודש בחודשו.
וזה היה הרבה יותר מכפי ששאר בני המשפחה היו מוכנים לעשות למענו.
לקחתי את התיבה הביתה במונית והשארתי אותה שם.
את הגופה של סבא שרפנו למחרת.
ברגע מסוים שאל הכומר אם אנחנו רוצים להגיד כמה מילות פרידה.
אמא ניגבה את הדמעות והתחילה עם סיפורי הגבורה.
כשמדינות הציר הכריזו מלחמה על כל העולם אביה היה בעל מלאכה צעיר בקאסוס.
האיטלקים כבשו את איי הדוֹדֶקָנֶס, וכך מצא את עצמו סבא בצי של בניטו מוסוליני.
ככל יווני, היטיב להכיר את הים שסביבו יותר מכל זר.
לא עבר זמן רב עד שמינו אותו למפקד צוללת "אָרְגוֹנָאוּט".
"אבל הוא לא היה איש של מלחמות, והוא הפך למרגל של אלא"ס, צבא השחרור הלאומי של יוון," אמרה אמא.
אודיסיאה של מהגר – היומן האינטימי.
"נשארו באי קרובים של אבא שלךְ?" שאל הכומר.
"אולי תסעי לקאסוס?"
הכומר הרגיש שהוא עוזר לנו מאוד בזמן הטקס, אז בכלל לא סיפרנו לו שסבא השתייך למעשה לכנסייה היוונית האורתודוקסית.
אבל רעיון הנסיעה המשיך לרחף בחלל האוויר.
אמא מדברת יוונית מושלמת.
לא זו היתה הבעיה.
הבעיה היתה להניח לה לנסוע לבדה למקום שמעולם לא היתה בו, ובכל זאת הוא גדוש מבחינתה בזיכרונות שאביה סיפר לה כל חייה.
חסר היה תירוץ.
יום אחד אמא השתכנעה שהיא צריכה לפזר את האפר של אבא שלה בים האֵגֵאי.
זה הספיק.
היה ברור שאף אחד לא יעזוב את המרפאה שלה אם תדחה את התורים לניתוחים הפלסטיים לחודש הבא.
היא קנתה שני כרטיסים בלופטהאנזה וביקשה ממני לנסוע איתה.
סידרתי את ענייני בבואנוס איירס ואמרתי לה שאני מסכים.
נסענו לאתונה.
אחד-עשר אלף ושש מאות קילומטרים עם כד אפר בידיים:
שש מאות קילומטרים נוספים עד לאי קאסוס.
מצאנו חדר מול חופי אֶמְבּוֹרִיוֹס ויצאנו לטיול קטן.
אמא התעקשה להתחיל לצלם כמעט מרגע שהשארנו את המזוודות בלובי של המלון.
כמו תמיד, היא צילמה תמונות עקומות ומטושטשות.
לקחנו רק את המצלמה שלי, ולא הצלחתי להבין איך מישהו מסוגל לגרום לציוד מקצועי כל כך להניב תוצאות גרועות כל כך.
אבל לא רציתי לפתוח בוויכוחים על עניינים כאלה, ברור שלא.
באנו בעניינים אחרים.
ובכל זאת, גם אחרי כמעט שמונה שעות בקאסוס, היא התעקשה לצלם כל מה שנתקלה בו.
והיא עשתה את זה רע.
המסגור, התאורה, הניגודיות.
חלום הבלהות של כל מחלקה לצילום וריטוש דיגיטלי.
זו היתה הפעם הראשונה שלי בים התיכון, ואולי לכן שמתי לב קצת יותר מהרגיל למה שקרה אחר כך, כשחזרנו למלון.
היינו אפופים בתכלת ובכחול.
אפופים בבריזה החמימה והשקופה של האיים הקיקְלָדיים.
עד שאמא אייתה את שמו של סבא.
עד אותו רגע ממש, בעל המקום הסתפק במילוי תפקידו כמארח – שאל מאין אנחנו באים, מה אנחנו חושבים לעשות, עד מתי אנחנו נשארים.
שאלות מהסוג שמציג כל בעל מלון באי נידח בים האגאי.
היה לי ברור שבכל הצעקות של בעל המלון ושל אמא לא נידונים פרטי ארוחת הבוקר, וגם לא עלויות המונית שתיקח אותנו לנמל התעופה של קאסוס בעוד שבעה ימים (בעיה נוספת:
באיים אין כמעט מוניות, ואת אלה שיש חולקים).
אני לא יודע יוונית מי יודע מה, אבל אני יודע ש"סְקאטָה" פירושו "חרא".
"המפגר הזה מתבלבל בין סבא שלך למישהו אחר," אמרה אמא.
"נראה לי שמרוב שהוא מדבר כל החיים עם תיירים נורווגיים, הלך לו כל השכל היווני."
אולי אם הייתי מחכה שאמא תצא לעשן סיגריה מול הים ותחשוב מאיזה הר כדאי לפזר את האפר של סבא….
או אם הייתי מחכה שבעל המלון יירגע כדי לשאול אותו באנגלית מה קרה… למחרת בבוקר הלכנו למרשם התושבים.
משרד זעיר בצל עץ דולב קטן, שאמא צילמה ממרחק גדול מדי.
בקאסוס אין שיעור ילודה, כי בקאסוס לא גרים כמעט אנשים.
החתונה האחרונה נרשמה שם ב-1982.
אם הייתם נוסעים לקאסוס, הייתם מתוודעים לתופעה של אי שנהיה מכונת תיירות שמופעלת על ידי קבוצה קטנה של מומחים.
כשנגמר הקיץ המומחים האלה חוזרים ליבשת עד העונה הבאה.
בפועל, תושבי קאסוס הם קומץ קשישים ועוד קומץ פועלים.
דמויות מגלויה שתפקידן לתת לאי גוון מקומי.
רוחות רפאים.
הייתי רוצה שתהיה לי תמונה טובה של הפועלים, אבל כולן יצאו מטושטשות מבעד לעדשה, ואמא המשיכה להתעקש על המונופול שלה על המצלמה.
הפקידה במרשם התושבים היתה אחת הנשים הצעירות המעטות באי.
בשעות אחר הצהריים ניהלה את נמל התעופה ובסופי השבוע עבדה כמדריכת תיירים.
אמא אייתה את שם המשפחה שלנו ושאלה אם נותרו במקום קרובי משפחה.
הפקידה הביטה בנו כמה שניות ואמרה שיש בצד השני של האי מלון בשם הזה.
"כדאי שתשאלו שם," הציעה באנגלית.
אחר כך הסתכלה על אמא ואמרה לה – ביוונית – שתיתן לה זמן עד למחרת כדי לבדוק את הרישומים.
ביולי של שנת 1942 נמסרה צוללת ה"ארגונאוט" של סבא לצי היווני כשלל מלחמה.
חמש-מאות תשעים ותשעה טון מונעים על ידי מנוע דיזל, שהגיעו למהירות של תשעה קשרים במצב צלילה.
תותח בקוטר עשרה סנטימטר.
שני מקלעים נגד מטוסים בקוטר שלושה עשר מילימטר.
שישה טילי טורפדו.
הודות לאומץ של סבא, המרגלים של המחתרת היוונית השתמשו בה מיד במלחמת החורמה שלהם נגד האויב הפולש.
הסיפור האֵפּי.
כך או כך, עד סוף המלחמה נחרבה קאסוס לגמרי.
במהלך ההיסטוריה החריבו אותה הטורקים, המצרים, האלבנים והבריטים.
אבל הגרמנים והבליצקריג שלהם לא השאירו אבן על אבן.
זה היה הרגע שבו המפקד המורד של צוללת ה"ארגונאוט" ויתר על הכיבודים, לקח את כלי ניפוח הזכוכית שלו ויצא לדרום אמריקה.
זו היתה הגרסה המשפחתית של הסיפור.
אמא חזרה עליה באוזני המלצר שהגיש לנו קֶפְטֵדֶס עם צַאדְזיקי, והדליקה עוד סיגריה.
"הוא פגש את אמא שלי ופתח את אחד מבתי המלאכה הגדולים לזכוכית בבואנוס איירס," אמרה.
רציתי לצלם את הקדאיף, אבל אמא התעקשה לעשות את זה בעצמה.
ההבזק השתקף בצלחת, ונעלמו כל הפרטים המעניינים.
גמרנו את ארוחת הצהריים והלכנו למלון הזה שנקרא בשם שלנו, בצד האחר של האי.
הבעלים היה מרודוס.
את השם בחר במקרה.
"אני מכיר אנשים שקוראים להם ככה בהרבה איים," אמר, והעביר את מחרוזת התפילה, הקוֹמבּוֹלוֹי, הלוך ושוב בין אצבעותיו.
הגלים השקופים של הים הכחול.
הניחוח הדק של עצי הזית.
החום היבש של הים התיכון.
הכול כמו גלויה – מטושטשת, אבל גלויה – למעט הלחץ הגלוי של הטיפוס הזה.
"קוֹסְטָה הוא ההיסטוריון של האי," אמר.
אחר כך הצביע על איש ששתה קפה במרפסת קטנה בצבע תכלת, מול הים.
אם כי קאסוס כולה נמצאת מול הים.
"אם יש מישהו שיוכל לעזור לכם, זה הוא."
סבא למד איטלקית מילדותו.
אבל גם הגרמנית באה לו בקלות.
היכולת לדבר בשפת הכובשים היתה יתרון:
הוא למד הכול מהר יותר וטוב יותר מכולם.
וכך קרה, בכורח הגורל, שנפח זכוכית צעיר שכלל את מיומנויות השיט שלו וכעבור זמן קצר כבר היה מפקד צוללת "ארגונאוט".
מיתוס האומץ המשפחתי.
קוסטה הניח את הקפה פְראפֵּה שלו על השולחן וביקש מאיתנו – ביוונית ובאנגלית – שנלווה אותו למשרד קטן מול המלון.
"המוזיאון האישי הצנוע שלי," אמר כשפתח את הדלת.
החלונות היו מכוסים בנייר.
הוא הדליק את מנורות הניאון ואחרי כמה ריצודים – שבמהלכם צצו על כל הקירות דגלים של ההיטלריוּגֶנְד, המפלגה הנאצית ועוּרי גרמניה – הואר החדר.
"את כל זה אספתי בעצמי באי במשך שישים שנה," אמר בגאווה.
במרכז עמדו שלושה ארונות תצוגה מזכוכית, מלאים במדליות, קסדות, מציתים, מטבעות, תחמושת, מימיות ומשקפי טייסים.
חלק מהפריטים היו חלודים.
אחרים היו מעוררים קנאה במוזיאון המלחמה האימפריאלי בלונדון.
עוד יש ברשותי אחת מהתמונות שצילמה אמא, ושם, למרות בעיה חמורה במסגור, אפשר לזהות באופן מושלם את הפגיונות של קציני הוורְמאכט, שהיו שונים בתכלית מאלה של הוואפן אס-אס ומאלה של הלופטוואפה.
קוסטה ניגש לארון האחרון.
היה שם לוּגֶר 08-P.
שמונה כדורים.
קנה של מאה ושניים מילימטר עם שישה חריצים במצב מושלם.
"הרָיֶנְפוֹיֶרפּיסְטוֹל של צבא גרמניה," אמר קוסטה, ביוונית.
הוא הביט בנשק ואמר לי באנגלית, "כל דימיון ללוגר יו-אס אָרמי אינו מקרי." על ידו היה מונח בראונינג 1922FN.
"האקדח האהוב על קציני הלופטוואפה." הוא הוציא אותו מהארון באיטיות, והצביע על סמל קטן שנחקק ליד ההדק:
נשר שחור על רקע צלב קרס.
"סמל הוואפֶנְאָמְט של המפקחים הגרמניים," אמר.
"תו התקן הרשמי לפני המשלוח לוורמאכט."
קוסטה ביקש מאמא שתחזור שוב על שם המשפחה שלה.
הוא ניגש לשולחן כתיבה ופתח את המגירה היחידה בו, שהיתה נעולה במפתח.
מתחת לכמה כדורים חלודים היתה מונחת מעטפה עם תצלומים.
"מַשגר הרקטות שמחזיק האיש הזה נקרא 'פּאנְצֶרְשְרֵק'.
אימת המשוריינים של בעלות הברית."
קוסטה הניח את אצבעו על צללית מטושטשת של חייל במדים איטלקיים.
"אלה תמונות שצולמו בקאסוס בין 1939 ו-1943," אמר באנגלית.
אחר כך התחיל לדבר ביוונית, אז הנחתי שהוא רוצה לדבר רק עם אמא.
היתרון שלי הוא שבזמן שאני לא מסתובב בעולם לפזר אפר של קרובי משפחה, אני עובד כפרסומאי.
לכן יש לי חוש מפותח לשקרים.
"הצעיר הזה עונד את הטְרוֹיֵה דינְסְטֵה אִין דֶר וורמאכט, אות השירות הנאמן בכוחות המזוינים של הרייך השלישי," אמר קוסטה באנגלית והצביע על תמונה אחרת.
הפרסום הוא מקצוע עם יתרונות משלו.
העיקרי הוא שאתה לומד לזהות במהירות מה המשמעות של מה שאתה שומע, אבל בראש ובראשונה את מה שאף אחד לא אומר.
"קודם כל, האיש הזה הסגיר מורדים יווניים בקאסוס."
אחד הדברים שלומדים הכי מהר הוא שמאחורי המותג היוקרתי שגורם לדוגמניות למשוך אחת לשנייה בשיער ולבעוט זו בזו לפני תצוגות, תמיד מסתתר בית מלאכה שבו עמלים פועלים זרים חסרי תעודות במשך שמונה עשרה שעות של עבדות יומית.
העבודה שלי היא לדאוג שאף אחד לא יחשוב על זה מול המראה בתא המדידה, לפני הקנייה.
"אחר כך הגרמנים העבירו אותו לקְריגְסְמָרינֶה, חיל הים".
אחת הלקוחות החדשות שלי היא פצצת המין הנוכחית.
היא מכירה את הסדינים של כל הבכירים בגוש מֶרְקוֹסוּר.
ורק משום ששמעה בקולי כשדיברתי איתה על ניתוח הגדלת עכוז.
אחרי שלושה שבועות בחגורת לייקרה לוחצת היא זכתה בתחת הטבעי המפורסם ביותר בבואנוס איירס.
בזה אני רוצה לומר שאתה מתרגל לגלות ששום דבר הוא לא בדיוק מה שמספרים.
הצוללת האיטלקית מסוג "ארגונאוט" שסבא שלך פיקד עליה, למשל.
היא מעולם לא נמסרה למחתרת היוונית כשלל מלחמה אלא עסקה ביירוט הצי הסוחר האתונאי, עד שהשמידה אותו.
"כאשר נגמרה המלחמה האיש הזה נעלם מיוון כדי שלא יוציאו אותו להורג כבוגד."
אפשר לרטש הכול.
לנסח מחדש.
"האיש הזה," אמר קוסטה.
באנגלית.
אמא לא רצתה לראות את התמונות.
"אבא שלי היה נפח זכוכית," אמרה ביוונית.
"אתה טועה."
לא היה קל להקדים את הטיסה מקאסוס לאתונה ליום שלמחרת.
קשה רק קצת יותר מאשר להקדים את הטיסה מאתונה חזרה לבואנוס איירס.
נאלצתי לחכות שאמא תצא לעשן עוד סיגריה על חוף הים – ים כחול, חמים ושקוף – כדי לטלפן בפעם האחרונה לבואנוס איירס.
דיברתי עם אחד העוזרים שלי וביקשתי ממנו שיילך בדחיפות לדירה שלי.
זה היתרון היחידי של שלט ה"מנהל" על דלת המשרד שלי.
תמיד יש איזה טירון שמוכן להציע בחינם את אותה שירותיות שלקוחות נאלצים לשלם עליה.
ממרחק אחד-עשר אלף ושש מאות קילומטרים העוזר שלי החזיר לי טלפון בתוך חמש-עשרה דקות.
הוא דיבר בנימה שנוהגים לכנות בעולם הפרסום "מבעיתה."
עכשיו אני חושב שאולי מדובר במשהו גנטי.
מין נטייה מולדת לזעזע.
"זה אמיתי, מה שיש לך פה?"
ובכל זאת, לפעמים, אתה צריך לשמוע שקרים מסוימים כדי לשמור על שלווה.
וכשאני אומר שקרים אני רוצה לומר:
דברים שאין להם שום קשר למה שקורה באמת.
בין אנחה לאנחה התחשק לעוזר שלי לספר לי זיכרונות מבית הספר.
"פעם דרשו מאיתנו ללמוד את אילן היוחסין של אדולף היטלר, כדי להראות לנו שהיה לו קרוב יהודי," אמר.
שמעתי אותו פותח את מכסה התיבה של סבא.
האוסף הפרטי של הישגי נעוריו.
ייאמר, בדרך אגב, שאין להמעיט בכוח של גוגל כשמגיעה השעה לברר מה הם בדיוק כל הדברים שנמצאו בתיבה של נפח זכוכית יווני פשוט שזה עתה מת.
"אף פעם בחיים שלי לא ראיתי את מדליית ה'דויטְשֵה קְרוֹיְץ'.
צלב גרמני כמו של אֵריך הארטמן." לא הייתי צריך לשאול אותו מיהו אריך הארטמן.
"השד השחור מאוקראינה," הוא אמר.
"אחד האָסים הכי מפורסמים בלופטוואפה."
שמעתי את התיבה של סבא מסתובבת ומתהפכת על רצפת הסלון שלי.
שמעתי שברי זכוכית מתנפצים על הפרקט בצד השני של העולם.
את הרעש היבש של כל המזכרות שלו, שביניהן לא היה אפילו דולר אחד.
"למדנו גם שחומת טרויה נפלה כי בין האלים שבנו אותה היה בן תמותה.
אתה מבין לאן אני חותר?" אמר העוזר שלי.
הבנתי, אבל זה לא עניין אותי.
את זה אמרתי לו בספרדית.
בפרסום קוראים לזה "אדפטציה".
להתאים מקור כלשהו לפורמט שדורש המדיום.
במושגים אחרים:
להפוך את מה שכבר קיים למשהו שעונה על המשאלות של אחרים.
"אף פעם לא האמנתי שזה באמת יכול להיות," אמר העוזר שלי.
הוא שמע על כתרי הזהב שנעקרו ממיליון לסתות בדכאו ובטרבלינקה, אבל מעולם לא על כריכה אַנְתְרופּודֵרְמית.
"אבל כתבי קודש?"
אחר כך חשבתי שאם יהיה צורך אצטרך לדבר עם אמא על מושג אחר מעולם הפרסום.
"גישה".
הנטייה הטבעית של אדם מול גירוי מסוים.
"סנדלים עשויים משיער האסירים." הוא עצר עד שגוגל גמר את החיפוש.
"נעליים שקטות."
אוצרות הגבורה.
"אני לא מבין מה זה התמונות האלה," שמעתי אחר כך את העוזר שלי.
הוא אמר את זה בפחד רוחש הכבוד של מי שמרגיש אשם באופן חסר תקנה.
אני הסתובבתי בחדר כדי לא לאבד את הקליטה.
"זה אותו גבר כמו בתמונות האחרות אבל בצבע, והרבה יותר זקֵן."
ניגשתי לחלון וראיתי את אמא, שהמשיכה לעשן.
"רואים כמה בניינים מבעד לחלון.
זה בבואנוס איירס.
זה מין…" היא צעדה הלוך ושוב לאורך החוף.
"מסיבת תחפושות?" שמעתי את העוזר שלי אומר בנימת התנצלות מעוררת רחמים.
"ובכל זאת, מזעזע לראות מדים וצלבי קרס בצבע, למרות שהם לגמרי מטושטשים."
אמא הניחה את הנעליים שלה על כיסא וצעדה כמה צעדים לתוך המים.
המים התקדמו עוד ועוד אל החוף.
"על חלק מהתמונות רשום מאחורה התאריך," שמעתי שוב.
"1972."
הוא הבהיר לי שהוא עוד לא נולד אז.
גם אני לא, חשבתי.
גם אני לא נולדתי אז, אמרתי לו.
הבעיה היא, שכעבור כמה שנים במקצוע שלי מפתחים שריון חזק של ציניות.
"איכות הצילום גרועה מאוד," הוא אמר.
יכולת הכחשה כמעט לא מודעת.
"מטושטש," שמעתי את העוזר שלי אומר.
"מסגור ממש גרוע."
הסתכלתי שוב מבעד לחלון.
אמא צעדה חזרה לכיוון המלון.
ידו של הגבר מתחככת בידי בחשכה.
עורו חם ומחוספס.
שערו קצר, התלתלים מעוכים אל הראש באיזו משחה תוצרת בית שבוהקת אפילו באפלולית הקולנוע.
ריחו מתפשט לכל עבר.
הוא מלכסן אלי מבט ואני אליו.
הכול אצלו חדש:
החולצה הלבנה, השעון, הילקוט הפתוח ובו שני ספרים על אמנות אפרו-קובנית.
הוא מורה צעיר או סטודנט קרוב לסיום הלימודים.
בן שלושים לכל היותר.
אני מסירה את ידי מהמסעד וטומנת אותה בין רגליי.
על המסך הגיבור מדבר אל המצלמה וקורא תיגר על האימפריה:
תעשיית המזון המהיר אשמה במגפת ההשמנה העולמית.
הוא מציג את חברתו הטבעונית ואת הרופאים העומדים ללוות את קריסת גופו שיפוטם בזבל במשך חודש שלם.
בתנועה רכה שאין איש מבחין בה, מניח הגבר את ידו על ירכי.
רק שנייה – לטיפה אחת – והכול מתפוגג… האנשים, הסרט:
הוא לבדו קיים, נשימתו הנינוחה.
אני מחכה, רוכנת קלות לעבר האישה שלימיני.
יכולתי לבקש ממנה סליחה, לומר שאני צריכה ללכת לשירותים, לחכות במבואת הקולנוע.
אבל אני לא עושה דבר.
האישה מתרחקת כדי שזרועי לא תמשיך לגעת בזרועה.
שלושתנו מביטים קדימה בשתיקה.
על המסך הגוף האמריקאי מתחיל להתפרק.
נפוח, רפוי, חסר תשוקה, הוא מקיא בכניסה לסניף מקדונלד'ס והאולם כולו פורץ בצחוק.
גם האיש צוחק, ומצמיד את ירכו לירכי.
הפעם אני לא זזה.
הוא מבין שמתפתח בינינו מאבק כוחות (זה מוצא חן בעיניו).
הוא מניח את הילקוט על ברכו השמאלית ומתקין אותו כך שהזר משמאלו לא יוכל לראות אותו.
ידו מפשפשת במכנסיו, מתירה את הכפתור, פותחת את הרוכסן.
בלי להפנות ראש אני רואה איך הוא מוציא אותו.
בידו הימנית הוא מלטף אותו, השמאל מחזיקה את הילקוט.
מעלה מטה, בקצב הולך וגובר.
בלי להסיר את מבטו מהמסך (מעלה, מטה) הוא צוחק כשכולם צוחקים (מעלה, מטה) בשורה שלפנינו גרמני מתרווח במושבו ולא יודע שהוא מכוון אל עורפו (מעלה, מטה), נשימתו נעשית סוערת, מקוטעת, איש אינו מבחין בדבר (מעלה, מטה) ידו מתפרעת, מפעילה (גרמני, ספרדי, ארגנטינאית) טלגרף באמצע מלחמה (זרים לבנים, מכותר), הוא מכוון אותו אלי (לא אסתלק, לא אתן לו את התענוג) נשימתו עוטפת את שנינו (לא אתן…) והוא גומר עם מחיאות הכפיים, מבטו נעוץ במסך, הוא משפריץ על המושב של הגרמני, על קצות שערו הבלונדיני, הוא צובע את העץ בסילונים וחותם בטיפה אחרונה של זרע.
הוא יושב בשקט, מתאושש, בעוד כתובות הסיום מכריזות שהאמריקאי זכה בכל פרסי הקולנוע העצמאי.
כשנדלקים האורות הוא קם ומבקש שיתנו לו לעבור.
הוא הראשון שנעמד, אפילו שאנחנו באמצע השורה.
אנשים מרימים ברכיים, מישהו מתלונן על חפזונו.
כמו עכברוש פחדן וחומקני הוא יוצא מהאולם כשמבטו נעוץ ברצפה.
הוא הולך כפוף, קומתו הגבוהה מפריעה לו.
האולם מתרוקן והולך ואני לא יכולה להסיר את מבטי מיצירת האמנות שלו, הביטוי קצר המועד ביותר של האמנות המודרנית.
בשורה שלפני החברה של הגרמני מלטפת את שערו ומסירה יד דביקה.
מבואת הקולנוע היא קלחת רותחת של אנשים.
נזיד שמתבשלות בו כל ארצות תבל.
הוא לא נמצא בשום מקום.
מתוך הערב-רב המיוזע הזה בוקעות הצעקות של קבוצת אנגלים שמתווכחים עם סדרן מולאטי.
הם דורשים שירשה להם להישאר באולם ולראות את הסרט היפני הבא, מסרבים לעמוד שוב בתור, אחד מהם חבר בחבר השופטים של פסטיבל הקולנוע של הבאנה.
הסדרן מדבר על שוויון זכויות.
על סף היציאה אני חשה בנשימתו על עורפי.
הוא מאחורי, גופו צמוד לגופי.
בתוהו ובוהו של הקהל הנדחק אל היציאה אין איש מבחין בשום דבר חריג כשידיו לופתות את מותניי.
"תסתכלי עלי, לפחות רק פעם אחת." קולו נמוך, שליו, כהה כמו עורו.
אין לו המבטא הסתום האופייני לפנים האי.
"עכשיו.
בבקשה.
תסתכלי עלי." ידו השמאלית מחליקה למטה.
הימנית ממשיכה מעבר לה ונעצרת באמצע בטני.
לרגע מפתיעה אותי הטבעיות שבה אוחזות ידיו בגופי (נדמה שהוא מכיר אותו בעל פה).
דוחפים אותנו מאחור.
אני נחלצת מאחיזתו וחוצה את המפתן.
בחוץ ארבעים מעלות.
תור באורך שלושה גושי בתים שעומדים בו בערבוביה קובנים וזרים שתגים תלויים על צוואריהם.
אני מחפשת את הברזילאית, את החולצה האדומה של הבאסקי, את הגוף הענקי של ההונגרייה.
אנשים נדחפים במורד גרם המדרגות הקטן.
אחדים מאחרים להקרנה, אחרים נסחפים בזרם.
אני נאבקת בחשק להביט בו עד שמעידה מוחצת אותי כנגד גבה החשוף של מולאטית אפורת עיניים שמסתובבת וצוחקת כמו מהפנטת נחשים.
העורות שלנו מחליקים זה על זה, אין במה לאחוז.
בין האירופים מפוזרים שחורים בכל הגוונים.
לפני שמספיקה המולאטית לומר לי דבר מגיחה יד מתוך ערבוביית הגופים ואוחזת בידי.
הברזילאית מחייכת בטור שיניה הלבנות מלובן.
יש לה נקודת חן מעל השפה העליונה וכתם לידה על הצוואר, סימן נשיקה נצחי.
שרידי האיפור המרוח מאמש מקנים לה הילה של זוהר, של כוכבת קולנוע קלאסי.
הבל פיה מתוק ורווי אלכוהול, היא מחזיקה בתיק בקבוק קטן של רום ושותה ממנו בלגימות קטנות כאילו זו תמצית של פרחי באך.
את המדרגות האחרונות היא יורדת שתיים-שתיים, חותכת באלכסון, צועקת "תנו לנו לעבור, מקרה חירום".
בפינת הרחוב מחכה הבאסקי, קושר את שרוכי הנעל האורתופדית שלו.
רגלו האחת קצרה בעשרים סנטימטרים מהשנייה, משקלו חמישים ואחד קילו.
מיום שהיכרנו (לפני שבעים ושתיים שעות, למען הדיוק) הוא הודיע כבר חמש פעמים שאינו מסוגל להגן על אף אחד.
ההונגרייה היא ההפך הגמור, הן בממדיה והן בהלוך רוחה.
הסיפורים שלה שופעי חיוניות כמו גופה.
היא חוצה את הכביש בין המכוניות בעודה טורפת גלידה נמסה.
"יש לנו שעה עד הסרט הבא," היא אומרת בספרדית מושלמת, "בואו נלך לבית הקברות." היא ממשיכה ללכת בלי לחכות לתשובה.
בבודפשט היא עוזרת במאי, היא רגילה לחלק הוראות.
היא מכירה את האי על בוריו, היתה נשואה לקובני עשר שנים, בתה הצעירה נולדה בווארָדֵרוֹ וגדלה על דגים ותפוזים.
מאז הגיעה היא מתעקשת לקחת אותנו למקום שבו בעלה הציע לה נישואים.
הרחוב הוא נחשול פסיכוטי בתנועה:
אנשים הולכים בקבוצות, אין שניים באותו כיוון, כולם באותו צעד נרפה מרוב חום וחוסר אוויר.
לאורך הגדות שורה של בתים גדולים חרבים, בנייני פאר מהתקופה הקולוניאלית שהפכו לשובכים, משפחה בכל חדר, כולם באותו מצב:
צבע מתקלף, חלונות שבורים, עשבים גבוהים, חורים בגג ובקירות.
בפתחיהם, על כסאות פלסטיק, יושבים הדיירים ומביטים במצעד הזרים.
בלונדינית אחת, עורה חרוך משמש, אינה טורחת להסתיר הבעה של בוז נוכח מצבם הקרוב לעילפון של אחדים מנציגי העולם הראשון.
הברזילאית היא היחידה שמשיבה לה מבט, בלי למצמץ, עד שהבלונדינית מחייכת אליה ועוברת לזר הבא.
בית הקברות נמצא במרכז הבאנה, גוש רחובות שלם מלא מתים.
ככל שמתקדמים אל מרכזו כך המצבות ישנות יותר.
בחלקן נמחקו כליל השמות והתאריכים ונותרו רק גושי האבן הבולטים מתוך הצמחייה.
אנחנו חוצים את הסף בשעת הקסם, השעה שבה הכול נראה קצת יותר יפה מכפי שהוא.
שקיעת השמש אינה מביאה הקלה בחום.
לעומת זאת הלחות הולכת ועולה.
מבטו של הבאסקי מתערפל כשהוא מהרהר בתמונות שהיה יכול לצלם באור הזה.
צליעתו מכתיבה את קצב ההליכה בעודו חושב על הבוגד שיכול היה להפוך להרפתקה הקובנית שלו:
הוא הגיע יום לפני תחילת הסמינר והחליט להעביר את היום כשהוא מטייל לבדו;
ביריד שעל המַלֵקוֹן – בשעה שעמד לקנות את "הטרילוגיה המלוכלכת של הבאנה" בחמישה עשר דולר – ניגש אליו שחור אחד ולחש באוזנו שהוא יכול להשיג לו את הספר בעשרה.
כך, בבת אחת, זכה הבאסקי בספר, במדריך תיירות ובמאהב פוטנציאלי.
עד הצהריים כבר הזמין את הבחור לשלושה מוחיטוס ולארוחה, נתן לו במתנה את הספר וקנה לו משקפי שמש… הוא היה באקסטזה:
הבאנה התעלתה על כל מה שדמיין, הוא צילם על ימין ועל שמאל (הוא רצה לקחת הכול אתו) עד שהמדריך שלו הציע שיצלם תמונה שלו.
הוא התרחק עוד ועוד כדי לתפוס פנורמה של המלקון.
במרחק 50 מטר צעק לו שיחייך וברח בריצה.
ההונגרייה נעצרת מול קבר שבמקום מצבה מונחת עליו אבן דומינו ענקית.
על האבן חרוט שש כפול, שחוק מעשורים של חשיפה לפגעי הטבע.
"זה כאן," היא אומרת, "כאן אמרתי לו כן." האישה שקבורה פה היתה חברה שלה, האהבה שלה, שחקנית דומינו כפייתית שבאה בעקבותיה מבודפשט להבאנה.
היא מתה במהלך טקס מָקוּמְבָּה (לא עמדה במעברו של העיבור הטהור בגופה).
בעלה לשעבר של ההונגרייה היה האומן שבנה את המצבה בצורת דומינו.
שם בדיוק הם הכירו:
היא מצביעה לעבר תאטרון גרסייה לורקה שנמצא מול בית הקברות ומבקשת מאתנו שנתלווה אליה.
אני הולכת אחריהם ומביטה מעבר לכתפי.
בכול יש משהו לא ממשי, היגיון של חלום:
גברים ללא פנים, חברים-זרים, דרמות של אנשים אחרים… מאז שיצאנו מהקולנוע מלווה אותי התחושה שהוא עדיין כאן, מביט בי, נבלע בחשכת הלילה הקובני בכל פעם שאני מסתובבת.
מבואה שכולה שיש לבן, נברשות בדולח, שטיחים פרסיים… תאטרון גרסייה לורקה הוא אחד המבנים המשופצים המעטים בהבאנה.
הוא מתהדר בגדולה של ימים עברו שאינה קיימת עוד בשום פינה אחרת באי.
בעוד עשר דקות מתחילה הצגת "לה בוהם".
הברזילאית מפתה את אחד הסדרנים בטבעיות שבה יתר בני התמותה נושמים.
ריסיה מתנפנפים עד שהוא מהופנט.
הסדרן מרשה לנו להשתלב בתור של הקובנים המקומיים.
הנכנסים לבושים שמלות ארוכות וחליפות קיץ.
הם זרים, אם כי יש ביניהם גם קובנים שלא משתייכים לסוציאליזם הגוסס השורר בחוץ, ברחוב.
ההונגרייה מציגה את תעודת התושב הישנה שלה וקונה ארבעה כרטיסים, בזמן שהברזילאית צובעת את שפתיה מול המראה.
השתיים נכנסות לאולם, גוררות אחריהן את המעמסה הבאסקית-ארגנטינאית המעיקה עליהן.
הן מחזיקות את ראשן כל כך גבוה שאיש לא מבחין במכנסי הברמודה של ההונגרייה, כמו של ילדה בצופים, או בעורה המיוזע של הבחורה מסן פאולו, שנראית טבולה בשמן.
הסופרן צורחת כאילו עומדים לבתר את גופה לגזרים.
עוד לפני ההפסקה חומקת הברזילאית לשירותים באנקת ייסורים.
המבואה חשוכה וריקה מאדם (בקובה חוסכים חשמל אפילו באופרה).
בפרוזדור יש כורסאות ישנות מרופדות בקטיפה ומקושטות בגדילי זהב, אבל בשירותים אין כלום, אין נייר, אין סבון, הברזים מפיקים זרזיף קלוש, נורה חשמלית נעה מצד לצד כמו מטוטלת, נוכח מבטה המהופנט של הברזילאית העוקבת אחר תנועתה כשהיא שרועה פרקדן באחת הכורסאות, זרועותיה שמוטות לצדדים וצווארה מתוח לאחור.
לרגע נדמה שמפרקתה שבורה, אבל היא מרימה את ראשה כשהיא שומעת מישהו נכנס.
היא מפשילה את שמלתה ביד אחת ובשנייה מורידה את התחתונים בעודה נכנסת לאחד התאים.
היא לא מתיישבת, רק מכופפת את ברכיה בפישוק רגליים.
היא מתנערת במין ריקוד קטן לפני שהיא מרימה את התחתונים.
יש לי מתנה בשבילך, היא אומרת בפורטוגזית.
היא שולפת מחזייתה ג'וינט ומגלגלת אותו בקצות אצבעותיה כאילו היה יהלום.
כך היה כבר מהיום הראשון:
היא גומרת להתעורר עם השקיעה.
ביום א' הגעתי לבית הספר בחמש לפנות בוקר.
המונית שהסיעה אותי משדה התעופה נעצרה מול שער הכניסה כדי שאיש הביטחון יוודא ששמי מופיע ברשימה.
הוא הקצה לי חדר ביחידת הדירות האחרונה, בתוספת מפתח ואזהרה:
השותפה הברזילאית שלי הגיעה אתמול.
פנסי המכונית האירו חמישה בנינים בסגנון הרציונליסטי פזורים בשדה שומם כמו הסוואנה האפריקאית.
הנהג הוריד אותי מול יחידת הדירות האחרונה, מלבן בטון עם חלונות אקריליים.
דגדוג בכף רגל שמאל גרם לי להסתכל למטה:
היתה שם צפרדע זעירה והיו עוד שתיים על התיק שלי.
כל האדמה סביבי שרצה צפרדעים.
כשנכנסתי הברזילאית שרה במקלחת.
מנורת הלילה בחדרה דלקה, על האהיל היה צעיף.
הבגדים היו מפוזרים על הרצפה, ניירות, ספרים, רמקולים, דיסקים, קטורת, שמנים, קרמים, חומרי איפור, ממתקים, אבקת חלב… המיטה הפוכה, על הקיר מודבקים צילומים.
על שולחן המטבח היה קרטון חלב ריק.
במרפסת הסגורה של הסלון, על כיסא נדנדה כחול מפלסטיק, היו תלויים זוג תחתונים וחזייה מתחרה.
בשביל מישהי שנחתה לפני פחות מעשרים וארבע שעות זה נראה כמו תוהו ובוהו מוחלט.
הנחתי את הלבנים שלה על השולחן.
הם היו לחים, זה עתה כובסו.
בחוץ לא נראו סימנים לזריחה.
עדר של עזים כחושות, בהשגחתו של רועה מולטי רזה כמוהן, חלף על פני הדירה.
היא יצאה מהמקלחת ערומה.
אחרי שני צעדים נעצרה כשראתה קודם את התיק שלי ואחר כך אותי, יושבת מול המרפסת.
היא נשענה על הקיר, ידיה מאחורי גבה.
דיברנו עד הזריחה.
בשום רגע לא עלה על דעתה להתלבש או להתכסות, היא הניחה לשלולית מים קטנה להיקוות לרגליה ולרוח שחדרה מהמרפסת לייבש אותה לאט לאט.
בשעה שבע היא אמרה שכדאי לנו לישון כמה שעות לפני הפגישה עם המאסטרו.
בחמישה לעשר בבוקר, כמו חזיון תעתועים, מופיעה מכונית שחורה עם חלונות כהים בקצה שדירת הדקלים.
אנחנו, עשרת משתתפי הסמינר, ממתינים לרגלי המדרגות מול יתר התלמידים, המצלמות והעיתונאים.
השמועה אומרת שזה הסמינר האחרון שיעביר המאסטרו.
בִּירִי – מנהל בית הספר – עוזר לו לצאת מהמכונית.
גרסייה מארקס יורד עטוי סרבל כחול ומשקפיו הבוהקים שוקעים לרגע בזקנו הלבן של בירי לאחר שניתק מחיבוקו.
"חייכו אל הצָבוֹעים," הוא לוחש ומחבק אותנו מול מצלמות העיתונות.
אנחנו עולים אחריו לקומה הראשונה ונכנסים לכיתה.
הוא אינו מרשה לאיש מלבדנו להיכנס.
בפנים המיקרופונים פועלים.
כל מילה מוקלטת והיא רכושו של בית הספר לקולנוע סן אנטוניו דה לוס בַּאניוֹס.
"טוב… למי יש את הרעיון הטוב?" אומר גרסיה מארקס.
הוא משתעשע אתנו.
ליתר דיוק, משתעשע בנו.
"המשימה שלכם היא להביא לי רעיון טוב, רק אחד," הוא אומר ומפשפש בכיס הסרבל עד שהוא מוצא את מה שחיפש:
משאף.
הוא שואף פעם אחת ועיניו מתעוררות לחיים.
"אם אין לכם אותו, צאו לחפש אותו." כעבור עשר דקות הוא משחרר אותנו.
אילמים מרוב אימה, מבלי שאיש יידע לקבוע אם רעבתנותו ערפדית או מזלזלת.
דבר אחד ברור:
מבחינת המאסטרו, תסריטאים הם עדת שכירי חרב.
כך, כבר מהיום הראשון, הופך גרסייה מארקס את תלמידי הסמינר שלו ללהק ציידים.
הטרף הוא הרעיון הטוב והוא עשוי להימצא בכל מקום (בעבר, בעתיד, בבדיון, במציאות).
בלילה השני עומדת הברזילאית בפתח התאטרון כשהג'וינט תלוי משפתייה, מביטה בחשכה ונאנחת… "אני לא חוזרת לפני שאמצא אותו," היא אומרת.
היא מתרחקת בסמטה הצרה המרוצפת אבן שמפרידה בין החלק האחורי של התאטרון וקיר מכוסה בכתובות המוקדשות לשוכני העפר בעברו האחר.
פנסי המכוניות חותכים את הצלליות של ציפורי הלילה של הבאנה.
עם רדת החשיכה הופכות המכוניות למוניות פיראטיות:
לקוחות עולים ומתגבבים זה על זה עד שאין אוויר לנשימה.
אם בוחרים ללכת ברגל המבט מתרגל לחשיכה והצלליות חוזרות אט-אט ולובשות צורה.
הברזילאית שורקת לי מפינת הרחוב.
לאור פנסי מכונית חולפת אני רואה אותה לרגע מנופפת, ושוב בולעת אותה החשיכה.
התאורה היחידה ברחוב מגיעה מאחת ממנורות התאטרון.
קול צקצוק מימין גורם לי להסתובב, רמץ בוער תלוי באוויר.
כשעיני מתרגלות הולכת ומתגלה הברזילאית:
היא מחזיקה את הג'וינט בקצות האצבעות, שעונה בעורפה על קיר בית הקברות וממלאת את ריאותיה בעשן.
"ראית את זה?" היא שואלת בפורטוגזית ומצביעה לעבר דלת קטנה מוארת קלושות.
שני זרים חיוורי צבע ממתינים מול גבר שחור בעל גוף של מתאגרף וזונה בגיל ההתבגרות שנמרחת עליו.
על הדלת כתב מישהו בכתב יד:
"ברוכים הבאים לגיהינום של גרסייה לורקה."
הדלת נפתחת ובגדי המותגים האירופיים נצבעים בקרני האור שבוקעות מבפנים.
האירופים יורדים וכשהשחור עומד לסגור את הדלת הברזילאית מסתערת לעברו, מתמוגגת מהבליל המתוק של מוזיקה אפרו­-קובנית והיפ-הופ.
שוב נכנסים הריסים לפעולה והוא נותן לנו לעבור.
למטה רוקדים האנשים דחוסים במרתף בגודל חמישים מטרים רבועים;
אביזרי תאטרון משמשים תפאורה והמלצרים לבושים תחפושות תקופתיות.
ליתר דיוק, השחורים רוקדים;
הלבנים צופים ביראת כבוד במה שהם לא יוכלו לעשות לעולם.
כמה שיכורים (לבנים) מעיזים לנענע את גופיהם מוכי העווית נוכח החן המופלג וכמה נבחרות (לבנות) מועלות אל רחבת הריקודים ומוטלות לכל עבר כאילו היו בובות גומי.
אני חשה מאוחר מדי בדקירת כאב באַמת זרועי.
תנועתי הפתאומית והמגושמת מפילה את המשקה של הגבר שלידי.
הוא עומד לצעוק עלי ואז הוא רואה מה עולל הסיגר שלו לעורי:
כוויה עגולה, מושלמת כמו כתם לידה בבשר החי (באותו מקום שבו ליטף אותי הגבר בפעם הראשונה).
מבואת התאטרון היא הלימבו שמעל הגיהינום השוכן מתחתיה.
האנשים ממתינים לסוף ההפסקה בתנוחות מאולצות, לא עולה על דעתם שתחת רגליהם אחרים מנענעים את גופם עד אבדן חושים, או שהמלצרים שמגישים משקאות למטה לובשים חליפות דומות מאוד לאלה של המלצרים שמסתובבים למעלה עם כוסיות שרי וחיוכים מפלסטיק.
ההונגרייה והבאסקי תקועים ליד השירותים, משועממים, אין להם על מה לדבר.
היא מביטה בשעון כל חמש עשרה שניות, עווית שרכשה בעבודתה כעוזרת במאי.
עיניה אורות כשהיא מבחינה בי (לא בזכותי, אלא בתקווה לראות את הברזילאית מאחורי).
"בעוד שעה יוצא האוטובוס האחרון מגלידריה 'קוֹפֶּלְיָה' לכיוון בית הספר," אומרת ההונגרייה.
הם מסכימים לרדת לגיהינום לחפש את הברזילאית.
לרדת תמיד קשה יותר מלעלות:
יש יותר אנשים משהיו לפני דקות אחדות, רוקדים בכל מקום שהצליחו להשתחל אליו בין גופים זרים.
ליד הבר ההונגרייה מנופפת בכמה שטרות עד שהיא מצליחה להמיר אותם במוחיטוס.
הכווייה מהסיגר הולכת ומחמירה, עיגול אדום ולח מכתים מפית אחר מפית ואין כל זכר לברזילאית, לא ליד הבר, לא ברחבת הריקודים… אני עושה עוד סיבוב ולבסוף רואה אותה בזרועותיו של שחור אחד שמזיז אותה מפה לשם כאילו הם בני אותו גזע, רגלו בין רגליה, ידו על גבה, האחרת סביב צווארו, והיא חגה כמו מריונטה, מוקסמת כל כך מהמושך בחוטים עד שהיא מניחה לו לעשות בה כעולה על רוחו, הם מסתובבים ופתאום אני רואה הכול:
החולצה הלבנה, השיער המעוך במשחה, שעון היד, הילקוט התלוי על כתפו ובו הספרים על אמנות אפרו-קובנית, הם מסתובבים ועכשיו צווארה של הברזילאית בתוך פיו ועיניו נעוצות בי.
הם מחייכים כשהם רואים אותי (שניהם).
הברזילאית צועקת מעל המוזיקה, היא צועקת את שמי ואת שמו:
קוהיבה.
הגבר שלח לי נשיקה, פיו כה קרוב אל פי עד ששולי שפתינו מרפרפים זה על זה.
לפני שהוא מתרחק הוא לוחש באוזני, "שלום".
הברכה הזאת גרועה יותר מכל מה שקדם לה, היא הופכת אותנו לשותפים לדבר עבירה.
הברזילאית פותחת את הברז בשירותים ומכניסה את הראש למים.
במראה אני רואה כפות רגליים של גבר מציצות מתחת לדלת הסגורה של אחד התאים.
שתי ידיים קטנות של ילדה אוחזות בקרסוליו מעל נעלי עקב סגולות שסוליותיהן נשחקו.
מבפנים בוקעות גניחותיו של הגבר.
הברזילאית קושרת קשר בשערה הרטוב כדי שלא ייפול על פניה.
היא אומרת שהוא צץ משומקום.
הוא הצמיד אותה אליו כאילו הם מכירים.
גופיהם התאימו.
אחר כך הם החלו לדבר ואז הכול התאים.
היא אומרת דברים נדושים, קלישאות של מאוהבת.
אני מספרת לה מה קרה בקולנוע.
"לא יכול להיות," היא אומרת שוב ושוב בפורטוגזית, "לא ייתכן שזה הוא." אני נשבעת לה שזה הוא.
דלת אחד התאים נפתחת.
מתוכו יוצאת הזונה שירדה אתנו למרתף.
היא רוחצת פנים ושוטפת את הפה.
אחריה יוצא גבר מאפיר בחולצה פרחונית, משפשף את האף ועיניו מעוותות ממנת יתר של הכול.
הברזילאית מחכה שהם יצאו לפני שהיא מביטה בי שוב… "למה לא סיפרת לי קודם מה שקרה בקולנוע?" היא מסתכלת עלי בחשדנות, כאילו יכולות להיות לי סיבות להמציא דבר כזה.
"אפילו לא ראית אותו כמו שצריך," היא חוזרת לפורטוגזית.
והרי אמרתי לה שהוא קם ברגע שהדליקו את האורות, אף פעם לא ראיתי אותו מלפנים.
"הוא מרצה באוניברסיטה," היא אומרת (כאילו זה מסביר הכול):
"הוא צייר, הציג באמסטרדם שלוש פעמים, עובד בתור אוצֵר." היא חוזרת שלוש פעמים שלא ייתכן שזה הוא.
ההונגרייה נכנסת לשירותים ולחייה אדומות מחום.
אם לא נלך עכשיו נפספס את האוטובוס.
"אני נשארת," אומרת הברזילאית.
(היא מדברת אליה, לעברי אפילו לא מסתכלת.) "פגשתי מישהו שיש לו מכונית.
הוא הציע להקפיץ אותי לבית ספר מאוחר יותר." ההונגרייה מושכת בכתפיה.
"אוקי-דוקי," היא אומרת, "נתראה מחר." אין טעם שאתעקש, פתאום אנחנו כמו זרות.
אין זה מתפקידי לקחת אחריות על אף אחד, אני אומרת לעצמי, שתעשה מה שהיא רוצה.
אני יוצאת מהשירותים ולפני שאני עולה במדרגות אני רואה את קוהיבה בפעם האחרונה.
הוא עומד מאחורי זוג ראשים וחיוך בעיניו.
אני עדיין ברוגז כשהאוטובוס יוצא לכביש.
בין שני מטעי קפה מתגנב ללבי הפחד.
כולם סביבי ישנים.
חבורה קטנה משוחחת על הסרט האיראני האחרון שככל הנראה שינה את חייהם.
ההונגרייה נוחרת בראש שמוט לפנים והבאסקי בעיניים עצומות למחצה.
זוג מתנשק בשורה הראשונה, ליד האור המגיע מהמושב שליד הנהג.
הוא מעביר את קצה לשונו סביב שפתיה, ועושה זאת כה לאט עד שנדמה שהוא מצייר אותן.
בחוץ, עוד ועוד מטעים.
אני פוקחת עיניים בשער הכניסה לבית הספר, כשהאוטובוס נעצר.
איש לא מדבר.
עשרות גופים מנומנמים גוררים את עצמם לחדרים, ממלמלים לילה טוב.
זומבים שמתאמצים לפקוח עיניים וזרועותיהם תלויות ברפיון לצדי גופם.
הבאסקי הוא אחד מהם, צועד בצליעה מודגשת.
ההונגרייה באמצע ואני אחרונה בטור העורפי, ברווחים של מטר זה מזה.
הצפרדעים מנקבות את דממת הלילה.
אחת נמחצת תחת רגלי, ניתזת עלי עד הקרסול.
מן הנמנע להסיר את הפגר הקטן מהסוליה.
היא דבוקה לנעל בפישוק, כאילו ישנה כשדרכתי עליה.
"צפרדע אחת פחות בעולם לא תשנה שום דבר," אומרת ההונגרייה וצוחקת.
אני הולכת עם הגווייה עד השירותים.
אין מים, מנתקים את הזרם כמעט כל לילה, אין נייר טואלט (אין נייר בכל האי, לא דפים, לא מחברות, בבתי הספר התחילו להשתמש שוב בלוחות אבל אין גיר).
אני מקלפת את חתיכות הצפרדע בשוליים של שמלה מלוכלכת, עוטפת בה את הסנדל המוכתם בדם ומחביאה את השאריות בפינה.
על המראה בשירותים מודבקות שתי תמונות דרכון (אחת שלי, אחת של הברזילאית).
בחוץ הצפרדעים ממשיכות לקרקר.
ברגע מסוים במהלך הלילה אני מרגישה שהוא עומד מולי, מסתכל עלי בשנתי.
כשאני פוקחת עיניים אין אף אחד.
גניחות מעבר לקיר.
בזריחה אני פותחת את החלונות ועדיין לא נכנס אוויר.
שברולט בצבע כחול כהה עם חלון אחורי שבור חונה מול הכניסה.
הדלת של הברזילאית סגורה.
מקל קטורת שהיה לאפר תלוי על מסגרת אחד הציורים.
על שולחן העץ בסלון נח הילקוט ובו הספרים על אמנות אפרו-קובנית.
על הכריכה של עטיפת אחד מהם מופיע ציורו של וילפְרֵדוֹ לאם "הג'ונגל".
כותרת הספר היא "גן העדן מת".
ספרים יקרים, מלאים תצלומים מופרדים במחיצות מגן.
מחברת גדושה הערות.
בעמוד האחרון, בכתב יד:
חברות התיירות מוכרות אותנו בארבעת ה-S (Sun, Sex, Sand & Sea) קנה אותנו, התענג עלינו!
אכול אותנו!
בסוף יש חור בנייר, כאילו הופעל כוח כה רב עד שהעט עבר דרך הדף.
"הכרוניקות של הקונקיסטדורים מספרות שהאי שלנו היה מאוכלס בגברים קניבלים בעלי ראש כלב".
הקו אינו יציב, אם מביטים היטב מבחינים ברעד היד.
"ערבוב גזעים:
המיטב של מה שיש לנו להציע".
בתא הקטן של הילקוט יש שקיק טבק ונייר גלגול.
ארנק עור.
בתוכו, פסוס קובניים בני המרה, כמה דולרים (שטרות קטנים) ותצלום של ילדה בת חמש, מולאטית בהירת עיניים.
תווי פנים כשל הגבר, מעודנים בזכות אם לבנה.
חריקה מתוך החדר משיבה אותי על עקביי.
במיטה, שכובה פרקדן ונשימתי מקוטעת, אני רואה את תצלום הילדה בידי, כאילו רציתי להציל אותה ממשהו בכך שלקחתי אותה.
מאוחר מדי להחזיר אותה למקום.
אני משאירה אותה כמו שהיא, על הסדין.
כשאני פוקחת עיניים השמש זורחת מבעד לכל החלונות.
משב רוח שבא מהשדות מנופף את פאת הסדין.
הברזילאית מפזמת בעליצות.
היא חולפת מול דלתי עטופה במגבת ואומרת לי בוקר טוב בפורטוגזית.
בידה כוס חלב.
התצלום של הילדה נמצא בדיוק במקום שהשארתי אותו.
מה שחסר הוא התצלום שלי, שהיה דבוק למראה בשירותים.
אני מחפשת אותו על הרצפה, בפינות חדר השירותים.
אני שואלת אותה אם ראתה אותו והיא צוחקת כאילו התלוצצתי.
"למה לי לרצות תמונה שלך?" היא לא מחכה לי;
היא גוועת ברעב ולא רוצה להחמיץ את ארוחת הבוקר.
מבעד לחלון האקרילי של המרפסת אני רואה אותה הולכת לעבר הבניין המרכזי.
היא הולכת ושרה, ממלאת את ריאותיה אוויר (מקסימה כל כך עד שאפילו כלבי בית הספר הולכים אחריה).
על הרצפה אפשר עדיין לראות את עקבות רגליו היחפות של הגבר, נמשכות מהשירותים אל חדר השינה, הולכות ומתייבשות עד שהן נעלמות.
בחוץ שקט, לא נותר איש בשלוש הקומות של הבניין.
אחת הדירות בקומת הקרקע משמשת כחדר כביסה.
אבל אפילו ריח הבגדים שזה עתה כובסו אינו פוטר אותי מן הבחילה.
גרסייה מארקס כבר יושב ליד שולחן הכתיבה שלו.
"הארגנטינאית המאחרת," הוא אומר.
"הבאת לי רעיון טוב היום?" אני מספרת לו את הסיפור על התלמידה בסמינר שמחמת חוסר ברעיונות מחליטה לרצוח את המורה.
הוא קוטע אותי מיד (פונה אל תלמידה אחרת).
חילופי מבטים.
הברזילאית נושמת עמוק ומסבירה שיש לה רק התחלה.
המאסטרו מחייך:
בשביל סיפור לא צריך יותר מהתחלה.
הוא מבקש ממנה שתדבר בקול רם ורוכס את הסרבל שלו.
כבר ארבעה ימים הוא מתלבש באותו אופן, תמיד בסרבל.
כחול ביום הראשון, כתום בשני, חום בשלישי.
ביום הרביעי ירוק כהה.
הברזילאית מביאה את המיקרופון אל פיה ומספרת את סיפורה של אישה שמתאהבת במישהו בלילהּ השלישי בהבאנה.
היא יודעת שהגבר הזה מסתיר משהו, אבל לא אכפת לה.
היא מוכנה לעזוב הכול ובלבד שלא תאבד אותו.
היא מדברת עד שנחירותיו של המאסטרו קוטעות את דבריה באמצע משפט.
העובד שמקליט את הסמינר מפסיק את ההקלטה.
כאילו מעיר אותו משנתו משקלם של כל המבטים הנעוצים בו פוקח גרסייה מארקס את עיניו ואומר לברזילאית שיש לה התחלה טובה.
כעת היא זקוקה לסוף.
הרעיון הטוב האחד לא צץ באותו יום.
ברבע לאחת הוא משחרר אותנו.
את רבע השעה הבאה אני מבלה בשירותים:
על הברכיים, מול האסלה, אני מקיאה את כל מה שיש לי.
כשאני יוצאת אני רואה את האוטובוס נוסע העירה, רחוק כבר מאה מטר.
אני לא מנסה לרוץ אחריו, רגליי חלשות.
הדרך חזרה לדירה הולכת ומתארכת.
הבטון מהביל, מעוות את הנוף.
בשעות היום הצפרדעים מוסרות את ממלכתן לרשות הזבובים.
מאחורי מתקדמת מכונית בקצב הליכה, שומרת על מרחק של מטרים אחדים.
הברזילאית מחכה מחוץ לדירה בשמלה תכולה ומשקפיים כהים.
יש לה צמה ארוכה ונעליה בידיה.
חיוכה אינו מיועד לי, אלא לשברולט שבאה אחרי.
קוהיבה מחזיר לנו חיוך מעבר לשמשת הנהג.
הברזילאית לא שמה לב שיש לי בחילה וכולי רועדת.
היא מחבקת אותי ומובילה אותי לכיוון המכונית:
היא רוצה שאכיר אותו.
היא פותחת את הדלת האחורית כדי שאכנס.
קוהיבה מביט בי במראה האחורית.
הוא עומד לומר משהו כשהברזילאית מחליקה למושב שלידו ומברכת אותו בנשיקה בפיו.
"חברה שלי באה אתנו." קוהיבה לא אומר מילה.
הוא עושה סיבוב פרסה וחוזר לשער הכניסה לבית הספר.
כל חלונות המכונית פתוחים.
אין שמשה אחורית.
כשהמכונית יוצאת לכביש המהיר הרוח מזגזגת מחלון לחלון.
הברזילאית צועקת כדי שקוהיבה ישמע אותה למרות הרוח והרעש של המנוע.
היא סיפרה לגרסייה מארקס את הסיפור והוא אמר שחסר לו סוף.
קוהיבה מחייך כאילו הבעיה כבר פתורה.
הוא מדליק את הרדיו ושם קלטת בפול ווליום.
כל כך חזק עד שאי אפשר לדבר.
הוא יורד מהכביש בסן אנטוניו ומאט כשאנחנו סוטים לדרך עפר.
הוא לא מדומם את המנוע, אבל גם לא מתקדם.
כשהברזילאית שואלת לְמה אנחנו מחכים הוא לא עונה, שקוע במחזה שלנגד עיניו.
בפינה משחקות שלוש ילדות בצינור השקיה.
טיפות המים זוהרות בשמש.
הן רטובות לגמרי וצוחקות בין דילוגים וצעקות:
הן מתרגלות איזו כוראוגרפיה, מנפנפות בשערן, מניעות את האגן ואת הכתפיים.
נדמה שהמוזיקה המתנגנת ברדיו הומצאה בשבילן.
הן מהפנטות, ובמשך כמה דקות אנחנו צופים בשתיקה כשהן רוקדות;
עד שאחת הילדות מרימה את מבטה ומבחינה במכונית החונה בפינה.
זו המולאטית ירוקת העיניים מהתצלום, רק מבוגרת בכמה שנים.
היא מתקרבת למכונית, אבל שומרת על מרחק ביטחון, כאילו יודעת שלא כדאי לה להמשיך.
קוהיבה מתקדם עוד מטרים אחדים עם המכונית עד שהילדה עומדת לצידנו.
היא מביטה בנו.
היא נראית בדיוק כמוהו, רק בצבעים בהירים.
האיש מחפש משהו בכיס.
מעטפה.
כשהוא עומד לתת לה אותה מציצה מהבית אישה שחורה.
היא בוודאי כבת ארבעים אבל כבר זקנה.
כשהיא רואה את המכונית, היא קוראת לילדה בשם מוזר:
"אישֵה".
הילדה אינה ניתקת מיד ממבטו של הגבר.
היא הולכת כמה צעדים אחורה ורק בקריאה השנייה רצה לעבר הבית.
האיש יוצא מהמכונית והולך אחריה.
האישה מדברת מהר בספרדית סתומה, בלתי מובנת.
"עם התיירות מה שבא לך, עם הבת שלך – לא." זה כל מה שאני מבינה.
היא חוזרת על כך פעמים מספר ("עם הבת שלך – לא) ואז לוקחת את המעטפה.
הילדה משקיפה עליהם מהחלון.
אילו הבחירה בידה היתה הולכת איתו.
משהו באופן שבו הם מביטים זה בזה מזכיר זוג נאהבים שהופרדו בכוח.
נפרדנו לשלום כעבור יומיים, ביום האחרון לסמינר.
בלי שצץ הרעיון הטוב של גרסייה מארקס.
היום קיבלתי מייל מתיבת הדואר האלקטרוני של הברזילאית.
הכותב הוא אחיה הבכור, הם מלקטים מידע מהאחרונים שראו אותה.
היא יצאה מבית הספר עם גבר שנהג בשברולט כחולה כהה.
מעולם לא הגיעה לשדה התעופה.
גופתה נמצאה כחמישים קילומטרים מהבאנה.
*עריכת תרגום:
משה רון היא היתה דדנית, עם רגליים דקיקות ועיניים כחולות.
כך אני אוהב לזכור אותה.
אני לא יודע למה התאהבתי בה, אבל התאהבתי כמו משוגע, ובהתחלה, כלומר בימים הראשונים, בשעות הראשונות, הכול הלך בסדר.
אחר כך קלרה חזרה לעיר מגוריה בדרום ספרד (היא באה לברצלונה לחופשה) והדברים התחילו להשתבש.
לילה אחד חלמתי על מלאך:
נכנסתי לבר ענקי וריק וראיתי אותו יושב בפינה במרפקים שעונים על השולחן ומולו כוס קפה בחלב.
זו האישה של חייךָ, הוא אמר לי, הרים את ראשו ושלח אותי במבטו, מבט חורך, אל צדו השני של הדלפק.
התחלתי לצעוק:
מלצר, מלצר, ואז פקחתי עיניים ונמלטתי מהחלום המייאש הזה.
היו גם לילות שבהם לא חלמתי על איש, אבל התעוררתי בבכי.
בינתיים התכתבנו, קלרה ואני.
מכתביה היו יובשניים.
שלום, מה שלומך, יורד גשם, אני אוהבת אותך, להתראות.
בהתחלה הם הבהילו אותי, המכתבים האלה.
הכול נגמר, חשבתי.
אבל לאחר בחינה קפדנית, הגעתי למסקנה שהדלות של מכתביה באה מן הצורך שלה להסוות טעויות דקדוק;
קלרה היתה גאה וסלדה מהכתיבה הגרועה שלה.
אף על פי שהמצב גרם לי סבל, סבל שהיא לכאורה היתה אדישה אליו.
באותה תקופה היא היתה בת שמונה עשרה וכבר עזבה את בית הספר התיכון.
היא למדה מוזיקה באקדמיה פרטית וציור אצל צייר נוף בדימוס, אבל האמת היא שהיא לא ממש התעניינה במוזיקה ואפשר לומר כמעט אותו הדבר גם על ציור:
היא אהבה לצייר, אבל לא היתה מסוגלת להתמסר לזה.
יום אחד הגיע אלי מכתב שבו היא הודיעה לי בדרכה היובשנית שהיא מתכוונת לגשת לתחרות יופי.
תשובתי – שלושה עמודי פוליו כתובים משני הצדדים – היתה משופעת הצהרות על יופייה השלֵו, על המתיקות שבעיניה, על גזרתה המושלמת וכולי.
זה היה מכתב נדוש לגמרי וכשגמרתי לכתוב אותו התלבטתי אם לשלוח אותו או לא, אבל בסוף שלחתי.
במשך כמה שבועות לא שמעתי ממנה.
יכולתי לטלפן אליה, אבל לא טלפנתי, גם כדי לא להיות חטטן וגם כי בתקופה ההיא הייתי עני כמו עכברוש.
קלרה הגיעה למקום השני בתחרות והיתה בדיכאון במשך שבוע.
באופן מפתיע היא שלחה לי מברק שבו כתוב:
מקום שני.
סטופ.
קיבלתי את המכתב שלך.
סטופ.
בוא לבקר אותי.
המילה "סטופ" היתה כתובה באופן ברור.
כעבור שבוע עליתי על הרכבת המוקדמת לעיר מגוריה.
מובן שלפני כן, כלומר אחרי המברק, דיברנו בטלפון, וזכיתי לשמוע את הסיפור על תחרות היופי כמה פעמים.
נראה שקלרה היתה באמת פגועה.
אז ארזתי מזוודה ועליתי על רכבת בהקדם האפשרי והשכם בבוקר המחרת כבר הייתי באותה עיר זרה.
הגעתי לביתה של קלרה בתשע וחצי.
שתיתי קפה בתחנה ועישנתי כמה סיגריות כדי להעביר את הזמן.
אישה גדולת ממדים וסתורת שער פתחה לי את הדלת, וכשאמרתי שאני מחפש את קלרה, היא הסתכלה עלי כאילו הייתי כבשה בדרך לבית המטבחיים.
במשך דקות ספורות (שנראו לי ארוכות מדי ואחר כך, כשחשבתי על כל העניין, הבנתי שאכן הן היו ארוכות מדי) חיכיתי לה בחדר האורחים, חדר שמשום מה, בלי שום סיבה הגיונית, נראה לי מסביר פנים;
עמוס יתר על המידה, אבל מסביר פנים ומלא אור.
הופעתה של קלרה השפיעה עלי כמו התגלות של אלה.
אני יודע שטיפשי לחשוב כך.
אני יודע שטיפשי לומר זאת, אבל כך היה.
הימים הבאים היו נעימים ובלתי נעימים גם יחד.
ראינו הרבה סרטים, כמעט סרט ליום, עשינו אהבה (אני הבחור הראשון שקלרה שכבה אתו, קוריוז ותו לא, אם כי בסופו של דבר זה יעלה לי ביוקר), טיילנו, הכרתי את החברים של קלרה, היינו בשתי מסיבות מזעזעות, הצעתי לה שתבוא לגור אתי בברצלונה.
למותר לציין שבשלב זה ידעתי כבר מה תהיה תשובתה.
כעבור חודש, בערב, עליתי על רכבת בחזרה.
אני זוכר שהנסיעה היתה איומה.
זמן לא רב אחר כך שלחה לי קלרה מכתב, הארוך ביותר שתשלח לי אי-פעם, וכתבה שהיא לא יכולה להמשיך להיות אתי, שהלחצים שאני מעמיד אותה בהם (הצעתי שנגור ביחד) הם בלתי אפשריים, שהכול נגמר.
דיברנו עוד שלוש או ארבע פעמים בטלפון.
נדמה לי שכתבתי לה מכתב תשובה מעליב שהכרזתי בו שאני אוהב אותה, ופעם אחת כשנסעתי למרוקו טלפנתי אליה מהמלון שהתארחתי בו, באַלְחֶסירַס, ואז הצלחנו לנהל שיחה מנומסת.
או כך לפחות היא חשבה.
או כך לפחות האמנתי.
כעבור שנים סיפרה לי קלרה את החלקים בחייה שהחמצתי ללא תקנה.
ועוד שנים רבות אחר כך, חזרו אותה קלרה עצמה ואחדים מחבריה וסיפרו לי את סיפורה, מההתחלה או מהמקום שבו השארתי אותו מאחורי, בעיניהם זה היה היינו הך (הרי בסופו של דבר הייתי אדם זר), וגם בעיני, אף על פי שהתעקשתי שלא.
קלרה, כצפוי, התחתנה זמן קצר אחרי שתמה הזוגיות שלנו (אני יודע שהמילה זוגיות מוגזמת, אבל לא עולה בדעתי מילה אחרת) ובר המזל היה – גם כן כצפוי – אחד מהחברים ההם שהכרתי במהלך אותו ביקור ראשון בעיר מגוריה.
אבל לפני כן היא סבלה מבעיות נפשיות:
היו לה חלומות על עכברושים, היא היתה שומעת אותם בלילה בחדרה, ובמשך חודשים, החודשים שקדמו לנישואיה, היא ישנה על הספה בחדר האורחים.
אני מניח שאחרי החתונה נעלמו העכברושים המחורבנים האלה.
יפה.
קלרה התחתנה.
והבעל, אותו בעל שקלרה אהבה, התברר כהפתעה גמורה אפילו בשבילה.
כעבור שנה או שנתיים, אני לא יודע כמה – קלרה סיפרה לי אבל שכחתי – הם נפרדו.
הפרדה לא היתה ידידותית.
הבחור צעק עליה, קלרה צעקה עליו, קלרה נתנה לו סטירה, הבחור ענה לה באגרוף שפרק לה את הלסת.
לפעמים, כשאני לבד ולא מצליח להירדם אבל גם לא בא לי להדליק את האור, אני חושב על קלרה, הזוכה במקום השני בתחרות יופי, כשהלסת תלויה לה מהפרצוף, בלי יכולת להחזיר אותה למקום בכוחות עצמה, כשהיא נוהגת ביד אחת (ביד השנייה היא מחזיקה את הסנטר) לבית החולים הקרוב.
הייתי מאוד רוצה לצחוק, אבל אני לא מסוגל.
מה שכן מצחיק אותי הוא ליל הכלולות שלה.
יום קודם לכן היא עברה ניתוח טחורים, כך שהיא לא היתה לגמרי צלולה, אני מניח.
ואולי כן.
אף פעם לא שאלתי אותה אם היא הצליחה לעשות אז אהבה עם בעלה.
נדמה לי שהם שכבו לפני הניתוח.
בכל אופן, זה לא חשוב;
כל הפרטים האלה מעידים עלי יותר מאשר עליה.
אז קלרה נפרדה מבעלה שנה או שנתיים אחרי החתונה, והתחילה ללמוד.
אמנם לא היתה לה תעודת בגרות, כך שהיא לא יכלה להתקבל לאוניברסיטה, אבל חוץ מהאקדמיה היא ניסתה הכול:
צילום, ציור (משום מה היא תמיד חשבה שהיא יכולה להיות ציירת טובה), מוזיקה, קלדנות, מחשבים, כל הקורסים החד-שנתיים האלה עם תעודות ועבודה מובטחת שצעירים מיואשים צוללים לתוכם עם הראש או עם התחת קדימה.
וקלרה, למרות האושר שהרגישה אחרי שעזבה את בעלה המכה, היתה לא יותר מבחורה מיואשת.
חזרו העכברושים, הדיכאונות, המחלות המסתוריות.
במשך שנתיים-שלוש היא עברה טיפול לכיב קיבה ובסוף גילו שאין לה כלום, לפחות לא בבטן.
באותה תקופה, נדמה לי, היא הכירה את לואיס, מנהל חברה שנהיה המאהב שלה, ובנוסף שכנע אותה ללמוד משהו שקשור למנהל עסקים.
לטענת חבריה, היא סוף-סוף מצאה את הגבר של חייה.
תוך זמן קצר הם עברו לגור ביחד, קלרה התחילה לעבוד במשרד כלשהו, אצל נוטריון או איש עסקים, אני לא זוכר, עבודה מאוד משעשעת, כך קלרה אמרה בלי שמץ אירוניה, ונדמָה שחייה עולים על דרך המלך.
לואיס היה בחור רגיש (הוא אף פעם לא הכה אותה), בחור תרבותי (נדמה לי שהוא היה אחד משני מיליון ספרדים שקנו את מכלול יצירתו של מוצרט באריזה אחת) וסבלני (הוא הקשיב לה, הקשיב לה כל ערב וגם בסופי שבוע).
ואף על פי שלא היה לקלרה הרבה מה לומר על עצמה, היא דיברה על זה בלי הפסקה.
היא הפסיקה להתמרמר בגלל תחרות היופי, דרך אגב, אם כי מדי פעם הזכירה אותה, אבל הדיכאונות כן העיקו עליה, ונטייתה לשיגעון, והציורים שהיא רצתה לצייר ולא ציירה.
משום מה, אולי מקוצר הזמן, לא היו להם ילדים, אם כי לואיס, לדברי קלרה, ממש מת על ילדים.
אבל היא לא היתה מוכנה עדיין.
היא ניצלה את הזמן ללימודים, להאזנה למוזיקה (למוצרט, אבל גם לאחרים), לצילום של תמונות שהיא לא הראתה לאף אחד.
בדרכה העמומה וחסרת התועלת היא ניסתה לשמור על החופש שלה וללמוד.
בגיל שלושים ואחת היא שכבה עם חבר מהמשרד.
הסיפור היה פשוט ולא גרר השלכות מיוחדות, לפחות לא בשבילם, אבל קלרה עשתה שגיאה וסיפרה ללואיס.
הריב היה מזעזע.
לואיס הרס כיסא או ציור שהוא בעצמו קנה, השתכר ולא דיבר אתה חודש.
לדברי קלרה, מאותו רגע שום דבר לא חזר לקדמותו, למרות הפיוס, למרות הטיול שעשו יחד לאיזו עיירת חוף, טיול שהיה בינוני ועגום למדי.
בגיל שלושים ושתיים, חיי המין שלה היו כמעט בלתי קיימים.
וקצת לפני שמלאו לה שלושים ושלוש, לואיס אמר לה שהוא אוהב אותה, שהוא מכבד אותה, שהוא לעולם לא ישכח אותה, אבל הוא יוצא כבר כמה חודשים עם חברה מהעבודה, אם גרושה, בחורה טובה ומבינה, ושהוא מתכוון לעבור לגור אתה.
למראית עין, קלרה עברה את הפרדה (זו היתה הפעם הראשונה שמישהו עוזב אותה) לא רע.
אבל אחרי חודשים מעטים היא שקעה שוב בדיכאון שאילץ אותה לעזוב זמנית את העבודה, ולהתחיל בטיפול פסיכיאטרי שלא הועיל הרבה.
התרופות דיכאו לה את הדחף המיני, אם כי היא ניסתה, לא בהצלחה יתרה, לשכב עם אנשים אחרים, ביניהם אני.
המפגש בינינו היה קצר ובאופן כללי היה די אסון.
קלרה חזרה והזכירה באוזני את העכברושים שלא מניחים לה.
כשהיא נלחצה היא הלכה לשירותים שוב ושוב.
בלילה הראשון ששכבנו היא קמה להשתין בערך עשר פעמים, דיברה על עצמה בגוף שלישי, ופעם אחת אפילו אמרה לי שבנפשה מתקיימות שלוש קלרות, קלרה הילדה, קלרה הזקנה – העבד של משפחתה – וקלרה הצעירה, הקלרה האמתית, זו שבא לה לקום ולהסתלק אחת ולתמיד מהעיר הזאת, הקלרה שמתחשק לה לצייר, לצלם, לטייל ולחיות.
בימים הראשונים למפגשנו המחודש חששתי לחייה, עד כדי כך שלפעמים אפילו לא יצאתי לקניות מחשש שאמצא אותה מתה כשאחזור.
אבל עם הזמן פחדַי שככו, והבנתי (אולי משום שהיה לי נוח להבין) שקלרה לא תתאבד, לא תשליך את עצמה ממרפסת דירתה, לא תעשה כלום.
זמן קצר אחר כך הסתלקתי, אבל הפעם החלטתי לטלפן אליה לעתים מזומנות וגם לשמור על קשר עם אחת מחברותיה (אם כי לא באופן תדיר) כדי להתעדכן במה שקורה לה.
כך נודעו לי דברים שאולי הייתי מעדיף לא לדעת, תקריות שלא תרמו לשלוותי, סיפורים שאדם אנוכי צריך לדעת להישמר מפניהם.
קלרה חזרה לעבודה (הכדורים החדשים שלקחה עשו פלאות למצב הרוח שלה) ותוך זמן קצר, אולי כעונש על היעדרותה הממושכת, שלחו אותה לסניף אחר בעיר אנדלוסית אחרת, לא רחוקה.
שם היא הקדישה את זמנה לחדר כושר (בגיל שלושים וארבע היתה יפה הרבה פחות מאשר בגיל שבע עשרה) ופיתחה קשרים חדשים.
כך היא הכירה את פּאקוֹ, שגם הוא היה גרוש.
תוך זמן קצר הם התחתנו.
בהתחלה הוא שיבח את תצלומיה ואת ציוריה של קלרה באוזני כל מי שמוכן היה לשמוע.
וקלרה חשבה שפאקו חכם ובעל טעם טוב.
אבל עם הזמן, פאקו הפסיק להתעניין בניסיונותיה האסתטיים של קלרה ורצה ילד.
קלרה היתה בת שלושים וחמש ובהתחלה לא התלהבה מהרעיון, אבל בסוף הסכימה ונולד להם ילד.
לטענתה, הילד התעלה על כל משאלותיה – ציטוט מדויק.
לטענת חבריה, מצבה הלך והידרדר מיום ליום, מה שבעצם לא אומר הרבה.
פעם אחת, מסיבות בלתי תלויות, נאלצתי לבלות לילה בעיר של קלרה.
התקשרתי אליה מהמלון, אמרתי לה היכן אני נמצא, וקבענו פגישה למחרת.
הייתי מעדיף לראות אותה עוד באותו ערב, אבל מאז מפגשנו האחרון, קלרה, אולי בצדק, ראתה בי סוג של אויב, כך שלא התעקשתי.
כשראיתי אותה בקושי זיהיתי אותה.
היא שָמְנָה, ופרצופה, למרות האיפור, חשף פצע של תסכול – מה שהפתיע אותי, כי לאמתו של דבר מעולם לא חשבתי שקלרה שאפה למשהו אי-פעם.
ואם אין לך שאיפות, מה כבר יכול לתסכל אותך?
גם החיוך שלה העיד על שינוי:
פעם הוא היה חמים וקצת מטופש, חיוך של בחורה צעירה מעיר מחוז קרתנית, וכעת הוא היה חיוך אומלל, חיוך פוגעני שניכרו בו טינה, זעם וקנאה.
החלפנו נשיקות על הלחי כמו שני אידיוטים ואחר כך התיישבנו ובמשך זמן-מה לא מצאנו מה לומר.
בסוף הפרתי את השתיקה.
שאלתי אותה על בנה, היא אמרה לי שהוא בגנון, ואז שאלה אותי על בני.
הוא בסדר, אמרתי.
שנינו הבנו שאם לא נעשה משהו, המפגש הזה יוצף עגמומית בלתי נסבלת.
איך אני נראית לך?
היא שאלה.
זה נשמע כאילו היא מבקשת ממני סטירה.
כמו תמיד, עניתי באופן אוטומטי.
אני זוכר ששתינו קפה ואחר כך טיילנו בשדרה של עצי דולב שהובילה היישר לתחנה.
הרכבת שלי עמדה לצאת תוך זמן קצר.
נפרדנו לשלום בכניסה לתחנת הרכבת ומעולם לא התראינו עוד.
לעומת זאת, כן היו לנו כמה שיחות טלפון לפני מותה.
נהגתי לטלפן אליה כל שלושה-ארבעה חודשים.
עם הזמן למדתי לא להיכנס לנושאים אישיים ואינטימיים בשיחותי אתה (בערך כמו בשיחת בר עם אדם זר, שמדברים בה רק על כדורגל), כך שדיברנו על משפחה (משפחה מופשטת כמו שיר קוביסטי) על בית הספר של בנה, על העבודה שלה בחברה, אותה עבודה, ששם היא כבר הכירה עם השנים את הסיפור של כל עובד, את הצרות של כל מנהל, סודות שהסבו לה סיפוק אולי קצת מופרז.
פעם אחת ניסיתי לסחוט ממנה איזה פרט על בעלה, אבל כשהגענו לנקודה הזו קלרה נאטמה.
מגיע לך את הטוב ביותר, אמרתי לה פעם.
מוזר, ענתה קלרה.
מה מוזר?
אמרתי.
זה מוזר, מה שאתה אומר, מוזר שדווקא אתה אומר את זה, אמרה קלרה.
מיד ניסיתי להחליף נושא, טענתי שנגמרו לי המטבעות (מעולם לא היה לי טלפון, ולעולם לא יהיה לי, תמיד טלפנתי מתא טלפון ציבורי), מיהרתי להיפרד ממנה וניתקתי.
הבנתי שאני לא יכול יותר, פשוט לא יכול לריב שוב עם קלרה, לא יכול לשמוע אותה מתגוננת שוב.
ערב אחד, לא מזמן, היא אמרה לי שיש לה סרטן.
קולה היה צונן כתמיד, אותו קול שהכריז לפני שנים שהיא הולכת להשתתף בתחרות יופי, אותו קול שסיפר על אירועים בחייה בנימה המנותקת של מספרים גרועים – נימה שכופה סימני קריאה במקומות לא נחוצים, נאלמת דווקא כשהיא אמורה להמשיך לחטט בפצע.
אני זוכר, אני זוכר ששאלתי אותה אם היא הלכה כבר לרופא, כאילו היא יכולה (אולי בעזרתו של פאקו) לאבחן את עצמה.
בוודאי, היא אמרה.
שמעתי מצדו השני של הקו משהו דומה לקרקור;
היא צחקה.
אחר כך דיברנו בקצרה על הילדים שלנו, ואז היא ביקשה ממני – אולי היא הרגישה בודדה או משועממת – שאספר לה משהו על עצמי.
המצאתי לה את הדבר הראשון שעלה בדעתי, וקבענו שאטלפן אליה בשבוע הבא.
באותו לילה ישנתי רע מאוד.
היתה לי סדרה של סיוטים ופתאום התעוררתי בצעקה והייתי בטוח שקלרה שיקרה לי, שאין לה סרטן, שמשהו אמנם קורה לה, זה בטוח, כבר עשרים שנים קורים לה דברים, דברים קטנים ודפוקים, כולם מלאי חרא ומאירי פנים, אבל סרטן אין לה.
השעה היתה חמש בבוקר, קמתי והלכתי לכיוון הטיילת כשהרוח בגבי – מה שהיה משונה – כי לרוב הרוח תמיד נושבת מהים אל העיירה ורק לעתים נדירות מהעיירה לים.
צעדתי ולא עצרתי עד שהגעתי לתא טלפון שנמצא ליד המרפסת של אחד הברים הגדולים בטיילת.
המרפסת היתה ריקה מאדם, הכיסאות היו קשורים לשולחנות בשרשרת, אבל קצת הלאה, על ספסל, כמעט על שפת הים, ישן נווד בברכיים מורמות ומדי פעם בפעם נרעד כאילו יש לו סיוט.
חייגתי את הקידומת לעיר של קלרה, למספר היחיד שהיה לי ביומן שהוא לא של קלרה.
כעבור זמן רב ענה לי קול אישה.
אמרתי לה מי אני ופתאום לא יכולתי להמשיך לדבר.
חשבתי שהיא תנתק, אבל אז שמעתי קול חיכוך של מצית ואז שפתיים שואפות עשן.
אתה עדיין שם?
שאלה האישה.
כן, אמרתי.
דיברת עם קלרה?
כן, אמרתי.
היא אמרה לך שיש לה סרטן?
כן, אמרתי.
אז זה המצב, אמרה האישה.
פתאום הכו בי כל השנים שחלפו מאז שהכרתי את קלרה, כל הדברים שהיו חיי ושקלרה בקושי קשורה אליהם.
אני לא יודע מה עוד אמרה האישה שהיתה בצד השני של הקו, במרחק של יותר מאלף קילומטר, נדמה לי שפרצתי בבכי לא רצוני, כמו בשיר של רובן דָרִיוֹ.
התחלתי לבכות, חיפשתי את הטבק בכיסי, שמעתי חלקי סיפורים, על רופאים, ניתוחים, שדיים כרותים, ויכוחים, חילוקי דעות, שיקולים, מהלכים שחשפו בפני את הקלרה שלעולם לא אוכל להכיר, ללטף, לבוא לעזרתה.
את הקלרה שלעולם לא תציל אותי.
כשניתקתי, הנווד עמד מולי במרחק של פחות ממטר.
לא שמעתי אותו מתקרב.
הוא היה גבוה מאוד, הוא לבש בגדים חמים מדי לעונה, ונעץ בי את מבטו כאילו הוא קצר ראייה או חושש מתגובה בלתי צפויה.
הייתי עצוב כל כך עד שאפילו לא נבהלתי, אם כי אחר כך, כשחזרתי הביתה דרך רחובותיה המתעקלים של העיירה, הבנתי פתאום שלשבריר שנייה שכחתי את קלרה, ושהתהליך הזה רק ילך ויתעצם.
דיברנו פעמים רבות נוספות.
היו שבועות שטלפנתי אליה פעמיים ביום, שיחות קצרות, מגוחכות, שלא יכולתי לומר בהן את הדבר היחיד שרציתי לומר, אז דיברתי על כל דבר שהוא, על הדבר הראשון שעלה בדעתי, על שטויות שקיוויתי שיעלו חיוך על פניה.
באחת השיחות נתקפתי נוסטלגיה ורציתי להיזכר בימים עברו, אבל קלרה חזרה ועטתה את שריון הברזל שלה, ומהר מאוד הנחתי לנוסטלגיה.
ככל שהתקרב מועד הניתוח כך תכפו השיחות.
פעם אחת דיברתי עם בנה.
פעם אחרת עם פאקו.
שניהם עשו רושם בסדר, נשמעו בסדר – בוודאי פחות לחוצים ממני.
אבל אני מן הסתם טועה.
אני בוודאי טועה.
כולם דואגים לי, אמרה קלרה ערב אחד.
חשבתי שהיא מתכוונת לבעלה ולבנה, אבל למעשה האמירה "כולם" הקיפה עוד אנשים רבים, רבים מכפי שיכולתי לדמיין.
את כולם.
בערב שלפני מועד האשפוז שלה, טלפנתי שוב.
ענה לי פאקו.
קלרה לא היתה בבית.
כבר יומיים שאף אחד לא יודע איפה היא.
נימת קולו של פאקו העידה שהוא חושד שאולי היא נמצאת אתי.
אמרתי לו ישירות:
אתי היא לא.
אבל באותו לילה רציתי בכל לבי שקלרה תופיע בביתי.
חיכיתי לה באורות דולקים, ובסוף נרדמתי על הספה וחלמתי על אישה יפהפייה, שלא היתה קלרה, אישה גבוהה קטנת שדיים, רזה, עם רגליים ארוכות, עיניים חומות ועמוקות, אישה שלעולם לא תהיה קלרה ושמחקה אותה בנוכחותה, הציגה אותה כסתם אישה מסכנה בגיל העמידה, אבודה ונפחדת.
היא לא באה אל ביתי.
למחרת טלפנתי שוב לפאקו.
ושוב כעבור יומיים.
מקלרה עדיין לא הגיע שום סימן חיים.
בפעם השלישית שטלפנתי אל פאקו, הוא דיבר על בנו והתלונן על התנהגותה של קלרה.
כל לילה אני שואל את עצמי איפה היא יכולה להיות, הוא אמר.
לפי נימת קולו והאופן שבו התפתחה השיחה, הבנתי שהוא זקוק לי, זקוק לידידות של כל אדם שהוא.
אבל מצבי לא אפשר לי להציע לו את הנחמה הזאת.
הסיפור התפרסם בקובץ ״שיחותטלפון״מאת רוברטו בולוניובתרגומו של אדם בלומנטל, הוצאת ״עם עובד״, 2012.
כעת שחלפו השנים והכול נשכח, כעת שהגיעה מסקוטלנד, בהודעה קצרה בדואר אלקטרוני, הבשורה המעציבה על מותו של סֶלדוֹם, אני סבור שמותר לי להפר את ההבטחה – שמכל מקום לא תבע ממני מעולם – ולספר את האמת על האירועים שהופיעו בעיתונות האנגלית בקיץ 1993 תחת כותרות שנעו בין המקברי לסנסציוני, אירועים שסלדום ואני, לעומת זאת, התייחסנו אליהם תמיד – אולי בשל הקונוטציה המתמטית – בביטוי "הסדרה", או "סדרת אוקספורד".
מקרי המוות כולם אכן התרחשו בתחומי אוקספורדשר בתחילת שהותי באנגליה, ונפלה בחלקי הזכות המפוקפקת לחזות מקרוב בראשון שבהם.
הייתי בן עשרים ושתיים, גיל שבו כמעט הכול נסלח עדיין;
זה לא כבר השלמתי תואר ראשון במתמטיקה באוניברסיטת בואנוס איירס ונסעתי לאוקספורד עם מלגה לשנה בשאיפה נסתרת לערוך הסבה לתחום הלוגיקה, או לכל הפחות, להשתתף בסמינר המפורסם בהדרכת אַנגוּס מקינטַייר.
המנחה המיועדת שלי שם, אמילי בְּרוֹנסון, התכוננה לבואי בתשומת לב ובהקפדה על כל הפרטים.
היא היתה פרופסור מן המניין בקולג' סנט אן, ובהתכתבות האלקטרונית בינינו לפני הנסיעה העלתה את הרעיון שבמקום לגור באחד מחדרי המעונות הלא נוחים במיוחד בקולג', במידה שיאפשרו לי זאת כספי המלגה, אולי אעדיף לשכור חדר עם שירותים צמודים, מטבחון וכניסה נפרדת בביתה של גברת איגלטון, אישה נעימה ודיסקרטית, לדבריה, אלמנתו של אחד ממוריה לשעבר.
כדרכי, חישבתי את חישובי באופטימיות מוגזמת במידת-מה ושלחתי בהמחאה מקדמה לחודש הראשון, דרישתה היחידה של בעלת הבית.
כעבור שבועיים מצאתי את עצמי טס מעל האוקיינוס האטלנטי, באותה קטנות אמונה שמשתלטת עלי תמיד לפני כל נסיעה:
כמו בקפיצה ללא רשת ביטחון, נראה לי סביר הרבה יותר, ואף חסכוני יותר כהיפותזה –"התער של אוקהם", היה אומר על זה סלדום – שתאונה של הרגע האחרון תשיב אותי למצבי הקודם, או תטיל אותי למצולות ים עוד קודם שתתגלה לעיני סוף-סוף שם למטה, כמו יד מושטת, ארץ שלמה לרבות המנגנון העצום הנדרש לכינון חיים חדשים.
ואף-על-פי-כן, בדיוק מושלם, בתשע בבוקר המחרת, הבקיע המטוס בשלווה את קו הערפל וגבעות אנגליה המוריקות נִגלו במציאותיוּת שאינה מוטלת בספק, מוארות באור שהועם לפתע, או שמא עלי לומר נשחת, שכן זה היה הרושם שקיבלתי:
שהאור קיבל עתה, ככל שהנמכנו טוס, איכות רופפת יותר ויותר, כאילו נחלש והתפוגג במעברו דרך מסנן דק.
המנחה שלי ציידה אותי בכל ההוראות הדרושות כדי לעלות בהִיתרוֹ על האוטובוס הישיר לאוקספורד והתנצלה פעמים מספר על כך שלא תוכל לקדם את פני עם הגיעי:
היא תשהה בלונדון כל השבוע לרגל כנס באלגברה.
הדבר לא רק שלא הדאיג אותי, אלא אף נראה לי אידיאלי:
יעמדו לרשותי כמה ימים כדי להתרגל למקום בעצמי ולתור את העיר, לפני שיתחילו המחויבויות שלי.
לא הבאתי אתי חפצים רבים וכאשר האוטובוס עצר לבסוף בתחנה לא התקשיתי לחצות את הכיכר עם התיקים שלי כדי לתפוס מונית.
זה היה בתחילת אפריל אבל שמחתי שלא הסרתי את המעיל:
נשבה רוח כפור צורבת, והשמש, החיוורת מאוד, לא סייעה הרבה.
גם כך, ראיתי שכמעט כולם ביריד שבכיכר, ובהם הנהג הפקיסטני שפתח לי את הדלת, היו בשרוול קצר.
מסרתי לו את כתובתה של גברת איגלטון ובשעה שהתניע שאלתי אותו אם לא קר לו.
"מה פתאום:
אביב עכשיו," אמר לי, וכהוכחה חותכת הצביע בשמחה על השמש החלושה.
ה"קאבּ" השחור התקדם ברוב טקס לעבר הרחוב הראשי.
כאשר פנה שמאלה ראיתי משני צדי הרחוב, מבעד לדלתות עץ פתוחות למחצה וסורגי ברזל, את הגנים המבהיקים ואת המדשאות החלקות ללא רבב של הקולג'ים.
חלפנו על-פני בית עלמין קטן שהשתרע סביב כנסייה, מצבותיו מכוסות אזוב.
המכונית נסעה במעלה בַּנְבֶּרִי רוד ואחר-כך פנתה פנייה חדה לקַנְליף קְלוֹז, שם הרחוב שרשמתי.
הסמטה התפתלה כעת בתוך פארק מרשים, מאחורי משוכות דַבקון נראו בתי מידות עשויים אבן האומרים הידור מאופק, שהזכירו באחת רומנים ויקטוריאנים עם תה מִנחה, משחקי קרוֹקֵי וטיולי גן.
בדקנו את מספרי הבתים בצדי הדרך, אף-על-פי שלא נראה לי סביר, לפי גובה ההמחאה ששלחתי, שהבית שאני מחפש הוא אחד מאלה.
לבסוף, בקצה הסמטה, ראינו כמה בתים קטנים אחידי צורה, צנועים הרבה יותר, אם כי נחמדים למראה, עם מרפסות עץ מלבניות, שהזכירו בתי קיט.
הראשון שבהם היה ביתה של גברת איגלטון.
הורדתי את התיקים, עליתי במדרגות הכניסה וצלצלתי בפעמון.
ידעתי, לפי תאריך הדוקטורט שלה ופרסומיה הראשונים, שאמילי ברונסון היא כבת חמישים וחמש ושאלתי את עצמי בת כמה אלמנת המורה שלה לשעבר.
כשנפתחה הדלת נמצאתי מול פניה הזוויתיים ועיניה הכחולות-כהות של בחורה גבוהה ורזה, לא מבוגרת ממני בהרבה, שהושיטה לי יד בחיוך.
התבוננו זה בזה בהפתעה הדדית נעימה, אף-על-פי שנדמה היה לי שהיא מתאמצת בעדינות לשחרר את ידה, שאולי החזקתי בה רגע יותר מהראוי.
היא אמרה לי את שמה, בֶּת, וניסתה, בלא הצלחה יתרה, לחזור על שמי, בשעה שהוליכה אותי לחדר נעים מאוד ובו שטיח בדוגמת מעוינים אדומים ואפורים.
ממקומה בכורסה פרחונית הושיטה לי גברת איגלטון את זרועותיה בחיוך רחב ומזמין.
היא היתה ישישה שעיניה נוצצות ותנועותיה נמרצות, ושערה הלבן לגמרי אסוף מעלה בפקעת גֵאה.
אגב חציית החדר הבחנתי בכיסא-גלגלים מקופל שעון על מסעד הכורסה, ובשמיכת משבצות סקוטית שכיסתה את רגליה.
לחצתי את ידה וחשתי בשבריריות אצבעותיה וברעדן הקל.
היא החזיקה בידי בחמימות זמן-מה וטפחה עליה כמה טפיחות בידה השנייה, ותוך כדי כך שאלה אותי על הנסיעה, ואם זה הביקור הראשון שלי באנגליה.
היא אמרה בפליאה:
"לא ציפינו למישהו צעיר כל-כך, נכון, בת?"
בת נשארה קרוב לכניסה וחייכה בשתיקה.
היא הורידה מפתח מהקיר, ולאחר שהמתינה שאענה לשלוש-ארבע שאלות נוספות הציעה בחביבות:
"את לא חושבת, סבתא, שכדאי להראות לו עכשיו את החדר שלו?
הוא בטח עייף נורא."
"בוודאי," אמרה גברת איגלטון.
"בת תסביר לך הכול.
ואם אין לך תוכניות אחרות הערב, נשמח אם תצטרף אלינו לארוחה."
יצאתי מהבית בעקבות בת.
מדרגות הכניסה נמשכו והתעקלו מטה עד לדלת קטנה.
היא הרכינה מעט את ראשה כשפתחה אותה והכניסה אותי לחדר מרווח ומסודר, מתחת למפלס הרחוב, שאף-על-פי-כן חדר אליו אור דרך שני חלונות גבוהים מאוד, קרובים לתקרה.
היא החלה להסביר לי את כל הפרטים הקטנים בעודה מתהלכת אנה ואנה, פותחת מגירות ומצביעה על ארונות, על כלי אוכל ועל מגבות במעין דִקלום שכבר חזרה עליו, כמדומה, פעמים רבות.
הסתפקתי בבדיקת המיטה והמקלחת והתרכזתי בעיקר בהתבוננות בה.
עורה היה יבש, צרוב, מתוח, כמו בגלל חשיפת-יתר לשמש, והדבר שיווה לה מראה בריא, אך גם יצר רושם שהיא עלולה לִבלות בטרם עת.
אם קודם לכן שיערתי שהיא בוודאי בת עשרים ושלוש או עשרים וארבע, עכשיו, באור שונה, נטיתי לחשוב שגילה קרוב יותר לעשרים ושבע או עשרים ושמונה.
מרתקות מכול היו עיניה:
צבען היה כחול יפהפה ועמוק, אף כי לעומת שאר תווי פניה ניכר בהן מין קיפאון, כאילו ההבעה והברק מאחרים להגיע אליהן.
היא לבשה שמלה ארוכה ורפויה, בעלת צווארון מעוגל, שמלה כפרית, שלא גילתה הרבה על קווי גופה, פרט לכך שהיתה רזה, אף כי מבט מעמיק יותר הותיר מקום לאפשרות שהרזון אצלה, למרבה המזל, אינו אחיד לגמרי.
מאחור, בעיקר, היא נראתה כמי שנעים יהיה לחבקה;
היה בה משהו חסר מגן שמוצאים אצל בחורות גבוהות.
כששבו עינינו ונפגשו שאלה אותי, אף כי, לדעתי, בלא שמץ אירוניה, אם אני רוצה לבדוק עוד משהו, ואני הסבתי את מבטי, נכלם, ומיהרתי לומר לה שהכול בסדר גמור.
לפני שהלכה שאלתי אותה, הולך סחור-סחור, אם באמת ובתמים עלי לראות את עצמי מוזמן לארוחת הערב, והיא ענתה לי תוך צחוק שבהחלט כן, ושהן מצפות לי בשש וחצי.
פרקתי את החפצים המעטים שהבאתי אתי, ערמתי כמה ספרים וכמה עותקים מעבודת הגמר שלי על שולחן הכתיבה, והשתמשתי בכמה מגירות לאחסון בגדי.
אחר-כך יצאתי לטיול בעיר.
איתרתי מיד, בתחילתו של רחוב גַ'יילס, את המכון למתמטיקה:
זה היה הבניין המרובע והמכוער היחיד.
ראיתי את מדרגות הכניסה, עם דלת הזכוכית המסתובבת, והחלטתי שמותר לי לדלג על ביקור בו ביומי הראשון.
קניתי כריך וערכתי לי פיקניק מאוחר על גדת התֶמְז בעודי מתבונן באימון של קבוצת נבחרת השיט.
הסתובבתי בכמה חנויות ספרים, עצרתי להתבונן במפלצי האבן על כרכוב אחד התיאטראות, נדבקתי למאסף של קבוצת תיירים שסיירה במבואות של אחד הקולג'ים וחציתי בצעדה ממושכת את הפארק האוניברסיטאי העצום.
באזור מתוחם בעצים כסחה מכונה את הדשא עד דק במלבנים גדולים, ואיש התווה בסיד קווים של מגרש טניס.
עמדתי והתבוננתי במחזה בערגה, וכאשר הפסיק למנוחה שאלתי מתי יתקינו את הרשתות.
נטשתי את הטניס בשנת לימודַי השנייה באוניברסיטה, ואף-על-פי שלא הבאתי אתי את המחבטים שלי, הבטחתי לעצמי לקנות מחבט ולחפש שותף כדי לחזור לשחק.
בדרך חזרה, נכנסתי למרכול כדי להצטייד בכמה מצרכים והתעכבתי עוד קצת כדי לחפש חנות משקאות, שם בחרתי כמעט באקראי בקבוק יין לארוחת הערב.
כאשר הגעתי לקנליף קלוז היתה השעה קצת אחרי שש, אבל כבר החשיך כמעט לגמרי והחלונות בכל הבתים היו מוארים.
הופתעתי שאיש אינו משתמש בווילונות.
תהיתי אם נוהגים כך מתוך אמון, מופרז אולי, בדיסקרטיות האנגלית, שלא תתבזה בהצצה לחיי הזולת, או בשל ביטחונם של התושבים, האנגלי לא פחות, שאין בחייהם הפרטיים דבר העשוי לעניין את המציץ.
גם סורגים לא נראו בשום מקום, והיה רושם שרבות מהדלתות אינן נעולות.
התקלחתי, התגלחתי, בחרתי בחולצה הפחות מקומטת מתוך התיק ובשש וחצי בדיוק עליתי במדרגות עם בקבוק היין וצלצלתי בפעמון.
ארוחת הערב התנהלה באותה לבביות מחויכת, מנומסת, סתמית משהו, שעתיד הייתי ברבות הימים להתרגל אליה.
בֶּת התלבשה במעט יותר הידור, אם כי לא הואילה להתאפר.
כעת לבשה חולצת משי שחורה ושערה סורק בגל אחד שגלש באופן מפתה על צד צווארה.
מכל מקום, כל זה לא נעשה לכבודי:
במהרה התחוור לי שהיא צ'לנית בתזמורת הקאמרית של התיאטרון השלדוניאני, התיאטרון הבנוי בחצי גורן עם האפריז המעוטר מפלצי אבן, שראיתי בטיולי.
הערב מתקיימת שם חזרה כללית, ואיזה מייקל אחד בר-מזל יעבור בעוד חצי שעה לאסוף אותה.
היה רגע של מבוכה כששאלתי, כאילו הדבר מובן מאליו, אם הוא החבר שלה;
השתיים החליפו מבטים ובמקום תשובה שאלה גברת איגלטון אם אני רוצה עוד סלט תפוחי אדמה.
במהלך שארית הארוחה היתה דעתה של בֶּת פזורה ומוסחת, עד שלבסוף מצאתי את עצמי משוחח כמעט ביחידות עם גברת איגלטון.
לאחר שצלצל הפעמון ובת יצאה, ניעורה המארחת לחיים בבירור, כאילו רפה איזה חוט בלתי נראה של מתח.
היא מזגה לעצמה כוסית שנייה של יין ובמשך שעה ארוכה האזנתי לעלילות חייה המדהימות באמת.
היא נמנתה עם קבוצת נשים שבמהלך המלחמה השתתפו בתום לב בתחרות ארצית לתשבצים, ורק בדיעבד נודע להן שהפרס הוא הצבתן וריתוקן בכפר קטן מבודד לחלוטין, והמשימה המוטלת עליהן היא סיוע לאלן טְיוּרינג וצוות המתמטיקאים שלו בפענוח הצפנים הנאציים של מכונת "אֶניגְמה".[1] שם הכירה את מר איגלטון.
היא סיפרה לי אנקדוטות רבות מהמלחמה וגם את כל נסיבות ההרעלה המפורסמת של טיורינג.
מאז שהתיישבה באוקספורד, אמרה לי, נטשה את התשבצים לטובת "שבץ נא", משחק ששיחקה בו בכל הזדמנות עם חבורת ידידות.
היא גלגלה בהתלהבות את כיסא-הגלגלים שלה עד שולחן נמוך בסלון וביקשה ממני להתלוות אליה, ולא לדאוג לפינוי הכלים מהשולחן:
בת תדאג לכך כשתשוב.
התבוננתי בה בחשש כשהוציאה לוח ממגירה ופתחה אותו על השולחן.
לא יכולתי לסרב.
וכך עברה עלי שארית הערב הראשון:
בניסיון ליצור מילים באנגלית נוכח הקשישה הכמעט-היסטורית הזאת שצחקקה כמו ילדה מדי שניים או שלושה מהלכים, סידרה באחת את כל אבני המשחק שלה וחשפה לפני עוד מילה בת שבע אותיות.
[1] [1] [1] [1] "נראה לי שאתם זוג, אבל לא בא לכם להודות בזה." "אנחנו לא זוג," הם עונים בקול אחד, וזאת האמת:
מזה חודש הם ישנים יחד, אוכלים, קוראים ועובדים יחד, ולכן מישהו עם נטייה להגזים, מישהו שיתבונן בקפידה בחילופי הדברים ביניהם, באופן שבו גופיהם מתקרבים ומתערבבים זה בזה, מישהו חצוף שעדיין מאמין בכל הדברים האלה, עשוי לומר שהם אוהבים זה את זה באמת, או לפחות שהם חולקים תשוקה מסוכנת וסולידארית שמקרבת ביניהם באופן סולידארי ומסוכן.
ואף על פי כן, הם לא זוג, אם יש משהו שהם בטוחים בו הוא שהם לא זוג.
היא ארגנטינאית והוא צ'ילני ומוטב, מעתה ואילך, לכנות אותם כך:
הארגנטינאית והצ'ילני.
הם חשבו ללכת ברגל, הם דיברו על כמה נעים ללכת ברגל מרחקים ארוכים ואפילו חילקו את האנושות לשתי קבוצות:
אלה שלא הולכים מרחקים ארוכים ואלה שכן, ולכן הם, מבחינה מסוימת, אנשים טובים יותר.
הם חשבו ללכת ברגל אבל פתאום החליטו לעצור מונית, אפילו שידעו כבר חודשים, עוד בטרם הגיעו למקסיקו הבירה, כשקיבלו תדריך מלא אזהרות, שאסור לקחת מונית ברחוב, אבל הפעם זה בדיוק מה שהם עשו, וכעבור כמה דקות היא התחילה לחשוב שהנהג סוטה מהדרך ואמרה את זה בלחש לצ'ילני והוא הרגיע אותה בקול רם, אבל עוד לפני שסיים את המשפט נעצרה המונית ונכנסו שני גברים והצ'ילני הגיב באומץ, בפזיזות, בבלבול, בילדותיות, בטמטום:
הוא הנחית על אפו של אחד השודדים רצף של מהלומות והמשיך להיאבק שניות ארוכות בזמן שהיא צעקה "די, די, די".
הצ'ילני הפסיק, השודדים התרגזו והכניסו לו חזק, אולי שברו לו משהו, אבל כל זה קרה מזמן, לפני עשר דקות:
מאז לקחו להם את הכסף ואת כרטיסי האשראי והכריחו אותם לפלוט את הקוד הסודי וכעת נותר פרק זמן קצר למדי שנראה להם נצחי ובו הם נוסעים בעיניים עצומות – "תעצמו את העיניים, חארות," מצווים עליהם שני הגברים, ועכשיו הם שלושה כי המכונית נעצרת, נהג המונית יוצא ומול ההגה מתיישב שודד שלישי שעד כה נסע אחריהם בטנדר, והנהג החדש מרביץ לצ'ילני וממשש את הארגנטינאית והם, שסופגים את המכות והלפיתות בהכנעה, היו אסירי תודה אילו ידעו, כפי שאנחנו יודעים, שהחטיפה תסתיים כעבור דקות ספורות, והם ילכו בצעד מהוסס ומאומץ לאורך רחוב כלשהו בשכונת קונדסה, כי השודדים שאלו אותם לאן הם צריכים להגיע והם ענו שלשכונת קונדסה, והשודדים אמרו להם שהם יורידו אותם שם, "אנחנו לא כאלה רעים, אנחנו לא רוצים שתסטו יותר מדי מהדרך," ורגע לפני שהורידו אותם, באופן בל יאמן, נתנו להם מאה פסו למונית, אבל הם, כמובן, לא חזרו במונית, אלא נסעו ברכבת התחתית והיא בכתה לפרקים והוא חיבק אותה ולפעמים הוא זה שעצר את הדמעות, מבולבל, והיא הצמידה את רגליה לרגליו כמו במונית, שכן החוטפים הכריחו אותם לשמור מרחק אבל היא בכל זאת הקפידה להניח את הסנדל הימני שלה על הנעל השמאלית של הצ'ילני.
הרכבת מתעכבת שעה ארוכה, שש או שבע דקות בתחנת ביניים, כפי שקורה לעתים קרובות ברכבת התחתית של מקסיקו הבירה, והעיכוב השגרתי הזה, שהם מכירים היטב, מייגע אותם, נראה להם מכוון ולא נחוץ, עד שהדלתות נסגרות והרכבת יוצאת לדרך וסוף כל סוף הם מגיעים לתחנה וממשיכים ללכת יחד לכיוון הבית שהיא חולקת עם שני חברים, כי הארגנטינאית והצ'ילני לא גרים ביחד, הוא גר עם סופרת אקוודורית, היא עם ספרדי וצ'ילני אחר, למעשה הם לא חברים, או אולי כן אבל זו לא הסיבה שהם גרים יחד, כולם שם לתקופה קצרה, כולם סופרים והם באו למקסיקו לכתוב בזכות מלגה שקיבלו מממשלת מקסיקו, אם כי הדבר שהם עושים הכי מעט הוא לכתוב, ואף על פי כן כשהם מגיעים ופותחים את הדלת, הספרדי, בחור רזה ומנומס שעיניו אולי קצת גדולות מדי, כותב, והצ'ילני השני לא נמצא, אין ברירה אלא לקרוא לו הצ'ילני השני, הסיפור הזה פגום משום שיש בו שני צ'ילנים, צריך היה להיות בו רק אחד, ומוטב אילו היה נטול צ'ילנים לחלוטין, אבל יש בו שניים, אם כי הצ'ילני השני לא נמצא.
הצ'ילני הראשון והצ'ילני השני גם הם לא חברים, למעשה הם אויבים, או לפחות בצ'ילה היו אויבים, כי עכשיו שניהם במקסיקו וכל אחד בדרכו יודע שלהמשיך את הריב ביניהם זה מגוחך ומיותר, שכן הריבים הללו היו ריבים שבשתיקה ודבר לא מונע מהם להתפייס, אם כי שניהם יודעים גם שלעולם לא יהיו חברים והמחשבה הזו מבחינה מסוימת מקלה עליהם ומחברת ביניהם, באותו אופן שמחבר ביניהם האלכוהול, כי הם השתיינים הכי רציניים בחבורה.
אבל כשהם מגיעים הביתה אחרי החטיפה הצ'ילני השני לא נמצא, רק הספרדי שם, יושב מול השולחן בסלון, שקוע בכתיבה ולידו בקבוק קוקה-קולה, או יותר נכון הוא חובק בקבוק קוקה-קולה, וכשהם מספרים לו מה קרה הוא מפסיק לעבוד ומפגין חמלה, יושב איתם, מדובב אותם, מפיג את המתח בבדיחה קלילה במקום הנכון, עוזר להם לחפש את מספר הטלפון שאליו הם צריכים להתקשר ולבטל את כרטיסי האשראי, גנבו להם שלושת אלפים פסו, שני כרטיסי אשראי, שני טלפונים ניידים, שני מעילי עור, שרשרת כסף ואפילו מצלמה, שכן הצ'ילני חזר לקחת את המצלמה, הוא רצה לצלם את הארגנטינאית, כי הארגנטינאית יפהפייה, עוד קלישאה, אבל מה אפשר לעשות, היא באמת יפהפייה, ובוודאי עלה בדעתו שאלמלא חזר לקחת את המצלמה הם לא היו עולים על המונית, באותו אופן שבו כל עיכוב או חיפזון היו יכולים להציל אותם מהחטיפה.
הארגנטינאית והצ'ילני מספרים לספרדי את הסיפור וכך חווים אותו מחדש וחולקים אותו בפעם השנייה או השלישית.
הצ'ילני תוהה אם המאורע יאחד או יפריד ביניהם וכך גם הארגנטינאית, אבל אף אחד מהם לא אומר את זה.
באותו רגע מגיע הצ'ילני השני, הוא חוזר ממסיבה ומתיישב לאכול עוף ומיד מתחיל לדבר בלי לשים לב שמשהו קרה, אבל אחר כך הוא רואה שהצ'ילני הראשון מחזיק על פניו הנפוחות שקית קרח, אולי בהתחלה נראה לו נורמאלי, שעל פניו של הצ'ילני הראשון יש שקית קרח, אולי בעולם המשונה שלו, עולם של משורר, זה נורמאלי שמישהו יעביר לילה שלם עם שקית קרח על הפרצוף, אבל לא, זה לא נורמאלי להעביר לילה שלם עם שקית קרח על הפרצוף, אז הוא שואל מה קרה ואחרי שמספרים לו הוא אומר, "איזה דבר נורא, היום כמעט קרה לי אותו דבר," ומיד מתחיל לדבר על השוד התיאורטי שכמעט נפל קורבן לו וניצל רק משום שהחליט בהחלטה של רגע לרדת מהמונית.
בזמן שהם משוחחים הם שותים מסקל בלגימות מהירות והספרדי והארגנטינאית מחסלים ג'וינט.
עכשיו מגיע עוד מישהו, חבר של הספרדי אולי, והם חוזרים לסיפור, בעיקר לחלק האחרון, חצי השעה האחרונה במונית, שמבחינתם היא למעשה סיפור נפרד, משום שהחטיפה נמשכה שעה שלמה ובחצי השעה הראשונה הם חששו לחייהם, ואילו בחצי השעה השנייה לעומת זאת כבר לא חששו לחייהם, הם היו אחוזי חרדה אמנם, אבל הרגישו שתימשך הנסיעה כמה שתימשך, השודדים לא יהרגו אותם, וזאת משום שחילופי הדברים לא היו אלימים עוד, או אולי בעצם כן, אבל זו היתה אלימות מרומזת, מעוותת.
"ארגנטינאים כבר שדדנו אבל צ'ילני עדיין לא," אומר זה שיושב ליד הנהג, בסקרנות אמיתית, כך נדמה, ומתחיל לשאול את הצ'ילני על המצב במדינה שלו והצ'ילני עונה לו בנימוס, כאילו היו מלצר ולקוח במסעדה, והטיפוס הזה כל כך רהוט ומתורגל בשיחה מן הסוג הזה, שהצ'ילני חושב שאם אי פעם יספר את הסיפור איש לא יאמין לו, והרושם הזה מתחזק כעבור כמה דקות, כשהבחור שיושב לידם במושב האחורי ומחזיק את האקדח אומר, "נראה לי שאתם זוג אבל לא בא לכם להודות בזה," והם עונים בקול אחד ש"לא, הם לא זוג," והשודד שואל, "למה, למה אתם לא זוג, הוא דווקא לא כזה מכוער, הוא מכוער, אבל לא עד כדי כך, אתה תיראה הרבה יותר טוב בלי כל השיער הזה, רק בשנות השבעים הלכו ככה," הוא אומר לו, "וגם המשקפיים האלה גדולים מדי, בוא אני אעשה לך טובה," ואז הוא מוריד לו את המשקפיים וזורק אותם מהחלון, ולרגע הצ'ילני חושב על סרט של וודי אלן שראה לא מזמן ובו שוברים לגיבור את המשקפיים שוב ושוב, והצ'ילני מחייך קלות, אולי רק לעצמו, חיוך מבוהל, אבל בכל זאת חיוך.
"אני לא יכול לספר אותך, כי אין לנו מספריים, תזכיר לי להביא מחר מספריים כדי לספר את כל הצ'ילנים שנשדוד, כי מעכשיו נשדוד רק צ'ילנים, היינו לא הוגנים, שדדנו מלא ארגנטינאים ורק צ'ילני מזויין אחד, מעכשיו נתמחה בצ'ילנים עם שיער ארוך, יש לי סכין אבל אי אפשר לחתוך שיער עם סכין, הסכין הוא בשביל לחתוך לצ'ילנים מזויינים את הביצים, החבר שלך יש לו ביצים, אבל לפעמים אלה שיש להם ביצים מאבדים אותן, תגידי לו רק שיירגע, כי בגלל הביצים שלו נהיה לי חשק לזיין אותך, ארגנטינאית, ואם אני לא מזיין אותך זה לא כי לא בא לי עליך, את דווקא די כוסית, את הארגנטינאית הכי כוסית שהכרתי, אבל עכשיו אני עובד וכשאני עובד אני לא מזיין, כי אם העבודה שלי היתה לזיין הייתי זונה ואפילו שאת לא יכולה לראות את הפרצוף שלי, את יודעת יפה מאוד שאני לא זונה, והייתי מת להראות לך את הפרצוף שלי שתראי איזה שודד יפה אני, וגם ספר טוב, רק שהיום לא הבאתי מספריים ועם הסכין אני לא יכול לספר אותך, צ'ילני, אני יכול לחתוך לך את הזין אבל אתה צריך אותו כדי לזיין את הארגנטינאית, וגם עם האקדח הזה אני לא יכול לספר אותך או אולי דווקא כן, אבל אני אבזבז את הכדורים ואני צריך אותם למקרה ששוב יהיו לך ביצים ואז אני באמת אזיין את הארגנטינאית, קודם אהרוג אותך, צ'ילני, ואז אזיין את החברה שלך, זה לא שתכננתי להרוג אותך, צ'ילני, אבל אני אהרוג אותך בכל זאת, וגם לא תכננתי לזיין אותה, אבל אני אזיין אותה בכל זאת, כי היא ממש כוסית, היא יכולה לעבוד במועדון חשפנות הכי טוב בעיר, בכיף הייתי לוקח אותך, ארגנטינאית קטנה, בפעם הבאה שאלך לזונה אבחר את זאת שהכי דומה לך, ארגנטינאית פצצה."
הנהג שואל את הארגנטינאית אם היא אוהדת של בוקה ואף על פי שנדמה שעדיף לה לענות שכן, היא מעדיפה להגיד את האמת, שהיא אוהדת של ולס סרספילד.
עם הצ'ילני אין שום בעיה, הוא אוהד של קולו-קולו, הקבוצה היחידה מצ'ילה שהשודדים מכירים.
אחר כך הם שואלים אותם על מרדונה, והארגנטינאית עונה ואז הנהג פולט שטות גדולה, הוא אומר שצ'יצ'ריטו ארננדס יותר טוב ממסי, ואחרי זה הם שואלים אותם איזו קבוצה הם אוהדים במקסיקו והארגנטינאית עונה שהיא לא מבינה כל כך בכדורגל, אבל זה שקר, היא מבינה לא מעט, הרבה יותר מהשודד האומלל הזה שחושב שצ'יצ'ריטו יותר טוב ממסי, והצ'ילני, במקום להתחבא מאחורי שקר דומה, נלחץ ומתחבט בינו לבינו אם השודדים הם אוהדים של הפומאס, של אמריקה, של קרוס אסול או אולי דווקא של צ'יבאס מגוודלחרה, כי שמע פעם שלצ'יבאס יש הרבה אוהדים גם במקסיקו הבירה, אבל לבסוף הוא מחליט להגיד את האמת ועונה שהוא אוהד של מונטריי כי "צ'ופטה" סואסו משחק שם, והנהג לא אוהב את מונטריי אבל מת על "צ'ופטה" סואסו, אז הוא אומר לשותפים שלו, בואו לא נהרוג אותם, נעשה מחווה ל"צ'ופטה" סואסו ונחוס עליהם.
מי זה "צ'ופטה" סואסו, שואל הצ'ילני השני, שקרוב לוודאי יודע מי הוא אבל מרגיש מחוייב להפגין חוסר עניין בכדורגל.
מי שאמור לענות הוא הצ'ילני הראשון, אבל הספרדי מבין הרבה בכדורגל ואומר ש"צ'ופטה" סואסו הוא חלוץ מרכזי צ'ילני שנראה שמן ואיטי אבל הוא בעצם די מהיר, הוא שחקן של מונטריי אבל בילה תקופה מוצלחת כמושאל בסרגוסה.
אחר כך חזר למקסיקו כי לספרדים לא היה כסף לקנות את כרטיס השחקן שלו.
הצ'ילני השני אומר שאותו דבר קורה גם לו, שהוא בעצם רזה אבל אנשים חושבים שהוא שמן.
הצ'ילני הראשון והארגנטינאית ממשיכים להיצמד זה לזה, אבל בזהירות, כי אף על פי שכולם יודעים או מרגישים שהם ביחד, הם בכל זאת מעמידים פנים ומפתחים אסטרטגיה כדי שלא יגלו אותם, לאו דווקא מתוך בושה אלא יותר מתוך ייאוש, או אולי כי חלף הרגע שבו הכול היה כל כך פשוט, להיות ביחד או לא להיות ביחד, ואולי הכול עדיין פשוט אבל הם לא רוצים להכיר בכך, וזה אבסורדי למדי שהם לא גרים יחד כי הם ישנים יחד, כי הם קוראים ועובדים ואוכלים וישנים יחד, על פי רוב הוא ישן אצלה, אבל לפעמים דווקא הארגנטינאית נשארת לישון בדירה שהצ'ילני חולק עם הבחורה האקוודורית.
מה שהצ'ילני והארגנטינאית רוצים הוא להיות לבד, אבל החיפוש אחר פרטים שפרחו מזיכרונם נמשך אל תוך הלילה וההיזכרות בהם מחזקת את תחושת השותפות המחודשת ששוררת ביניהם.
לבסוף הוא אומר שהוא הולך לשירותים ומסתגר בחדרה של הארגנטינאית והיא נשארת עוד קצת בסלון ואז מצטרפת אליו.
אחר כך היא עושה מקלחת ארוכה ומכריחה גם אותו להתקלח, "כדי להסיר מעלינו את החטיפה," היא אומרת וחושבת על המישושים שנאלצה לסבול, מישושים קלים, לאמיתו של דבר, ועל כך היא מודה.
למעשה, זה בדיוק מה שאמרה לשודדים כשיצאה מהמונית:
"תודה." ואף חזרה על כך שוב ושוב באותו לילה:
"תודה, תודה לכולם." לספרדי שתמך בהם, לצ'ילני שהתעלם מהם, אבל באופן מסוים גם תמך בהם.
ולשודדים כמובן, שוב, אף פעם לא מיותר לחזור על זה פעם נוספת:
"תודה שלא הרגתם אותנו והחיים יכולים להימשך."
היא מודה גם לצ'ילני הראשון, בזמן שהם מלטפים זה את זה בידיעה שהלילה לא יעשו אהבה ויעבירו את השעות בשיחה, צמודים זה לזה, צמודים עד סכנה, סולידאריים.
לפני שהיא נרדמת היא אומרת לו "תודה," והוא, לאחר השתהות קלה, עונה לה בטון משוכנע:
"תודה." הם ישנים רע, אבל ישנים.
ולמחרת הם ממשיכים לדבר, כאילו כל החיים לפניהם והם מוכנים למאמץ שתובעת האהבה, ואם מישהו היה מסתכל עליהם מבחוץ – מישהו חצוף, מישהו שעדיין מאמין בסיפורים מהסוג הזה, שאוסף אותם ומנסה לספר אותם כמו שצריך, מישהו שעדיין מאמין באהבה – הוא היה חושב שהם יהיו יחד עוד הרבה מאוד זמן.
הבית התחיל להתפרק ואף על פי שכבר לא הייתי ילד, לא עשיתי דבר כדי למנוע זאת.
הכלים המלוכלכים נערמו במטבח, לא היה מי שיציע את המיטה שלי והיו לי פחות ופחות חולצות בארון.
אם ניצלנו ממתקפת נמלים, זה רק משום שגרנו באחת הקומות העליונות.
אחרי שמונה ימים אמא ביקשה ממני שאבוא איתה לברר אם קרה משהו.
היא היתה מודאגת.
ראיתי אותה מתהלכת במסדרון או עומדת באמצע חדר השינה, בפיג'מה, כאילו שכחה איפה השאירה את נעלי הבית ונבהלה.
עד עכשיו היא לא עשתה שום דבר בעניין, לא משום שלא היה אכפת לה, אלא כי זו היתה הדרך שלה לחכות לה.
"איך זה יכול להיות שאין לך את המספר שלה?" שאלתי אותה.
"אף פעם לא הייתי צריכה אותו."
ככה היא, אמא.
לוקחת הכול כמובן מאליו.
לעתים רחוקות אֶלְדַה לא באה, וגם אז הודיעה לפחות יממה מראש.
בכל עשרים ושתיים השנים שעבדה אצלנו היא מעולם לא שכחה לטלפן.
"בסדר, בואי נלך," אמרתי לה.
לא רציתי שהיא תלך לבד.
זה מה שקורה כשאתה היחיד שעוד לא עזב את הבית, חשבתי.
לפני שיצאנו נכנסנו לחדר השירות וחיטטנו בחפצים שלה.
לא נראה שמשהו חסר:
הסינר הוורוד שאמא הכריחה אותה להפסיק ללבוש, מחברת ובה הערות וחישובים, בקבוקי בושם וגם טלוויזיה בשחור לבן, אולי האחרונה בתבל.
כשיצאתי מהמקלחת היו מפתחות המכונית מונחים על המיטה שלי.
לא הבנתי אם היא מאיצה בי או רק מפחדת שאשנה את דעתי.
בזמן שירדנו במעלית ניסיתי להעלות את כל הזיכרונות שהיו לי מאלדה.
הופתעתי לגלות כמה מעט אני זוכר.
לא זכרתי, למשל, איפה היא היתה ביום שקיבלתי את התואר, אפילו שידעתי שהיא ערכה את השולחן ובישלה לחברים שבאו לחגוג איתי באותו ערב.
ואחרי שכולם הלכו ואנחנו שכבנו לישון, היא סידרה וניקתה את הבית בשקט.
או הפעם ההיא שחליתי בדלקת קרום המוח בזמן שאמא ואבא היו בנסיעה (אחד מאותם ניסיונות לתקן את מה שכבר היה חסר תקנה).
אני זוכר מאז שרשרת חדגונית של ימים ולילות, הטלוויזיה דולקת ללא הרף, ידיים שמכסות ומאכילות אותי ופנים לא מזוהות.
אמא החזיקה בידה פתק ובו הכתובת.
הפתק היה מקומט וחלק מהאותיות והספרות דהו.
הדבר היחיד שידענו בוודאות הוא שם השכונה.
"אל תדאגי.
נשאל אנשים."
מאז שאבא עזב, למדתי לדקלם נוסחאות עידוד.
היא חייכה והביטה בי במלוכסן, והרגשתי שאם המבט ימשך עוד שנייה אחת, היא תחשוף את כל הסודות שלי בזה אחר זה.
המכונית היתה שלה, אבל חוץ מאחד האחים שלי מדי פעם, רק אני נהגתי בה.
היה ביננו מין הסכם לא מפורש שבכל פעם שאני רוצה להשתמש במכונית אני צריך לבקש ממנה רשות.
"שילמת לה, לא?"
פנינו לשדרה.
היא הסירה ממני את מבטה.
"למי?"
"לאלדה."
"ברור, למה שלא אשלם לה?"
"לא יודע, אולי שכחת.
זה קורה…" אבל היא לא ענתה.
"יכול להיות שהיא נעלבה ממשהו?
משהו שאמרת לה?"
אמא ואלדה יכלו להעביר יום שלם בלי להחליף מילה, אבל כל אחת תמיד ידעה מה השנייה חושבת.
אלדה הגישה תה או ארוחת ערב בשעה שנראתה לאמא נאותה ונכנסה לסדר ולנקות בחדרי השינה רק כשהיתה בטוחה שהיא לא מפריעה.
הן חילקו ביניהן את הבית לפי שעות.
"מה את יודעת על אלדה?"
"מה זאת אומרת מה אני יודעת?"
"מה את יודעת על החיים שלה?"
נסענו באזור של מפעלים, ליד הנהר.
תימרות העשן הגיחו מהארובות והתפתלו דרומה.
שמענו צופר של אנייה ולא ידענו אם היא מגיעה או יוצאת.
"לא הרבה," היא אמרה.
היא חשבה במשך קילומטרים ספורים.
השמש האירה מחצית מפניה ובמחצית השנייה התפשט צל.
"אני יודעת שהיא נולדה בפרגוואי, בכפר קטן על גדת הנהר… השם שלו אומר 'שמש גבוהה', או משהו כזה, אבל אני לא יודעת איך אומרים את זה בגוּוארַנִי," היא שתקה והביטה בי בשביעות רצון לפני שהמשיכה.
"אני יודעת שיש לה ארבעה ילדים.
וגם נכדים, תשעה אני חושבת.
היא התגרשה לפני הרבה שנים.
הוא היה נגר או שרברב, לא זוכרת בדיוק.
בפברואר ימלאו לה," היא ספרה עם האצבעות, "חמישים ושמונה?"
היא לא נראתה בטוחה בדבריה.
בזמן שפנינו לרדת מהכביש המהיר ראינו אתר בנייה.
במרכזו חפרו בור עצום שנראה יותר כמו מכתש שנוצר בעקבות הפצצה.
הערכתי שהבניין העתידי יהיה בן לפחות חמש עשרה, עשרים קומות.
"נראה לי שהוא הכה אותה."
"מי?"
ירדנו מהכביש המהיר ועוד נותרה לנו חצי דרך;
החצי שלא הכרנו.
ככל שהתרחקנו מהעיר השילוט נעשה פחות ברור ונסענו ביותר ויותר כבישי עפר.
עצרנו במאפייה לקנות משהו.
"אנחנו לא יכולים לבוא בידיים ריקות."
הסכמתי איתה.
"משהו עם ריבת חלב."
"אתה חושב שקרה לה משהו?" היא שאלה אותי.
"לא יודע.
לא נראה לי."
אבל אז דמיינתי תאונה איומה:
שתי מכוניות מתנגשות וניתזות כל אחת לכיוון אחר מעוצמת הפגיעה.
הן עמדו זו מול זו על הכביש, ללא ניע.
בפנים לא היה סימן לתזוזה.
לאט לאט התחיל לעלות עשן מתא הנהג.
וכעבור כמה דקות, אש.
שום מכונית אחרת לא עצרה.
"אם היא תחזור, אתייחס אליה יותר."
עברנו בשכונה שהיו בה שורות של בתים זהים עם דודי מים על הגג במקום ארובות.
חלקם היו מאוכלסים אף על פי שנראו בנויים למחצה.
הגענו לרחוב צר מאוד והמכוניות שנסעו מולנו אילצו אותנו להיצמד למדרכה.
הנהגים הביטו בנו מבעד לשמשה.
ברור היה שאין לנו מושג לאן נכנסו.
כל שניים או שלושה רחובות יצאה אמא לבדוק את מספרי הבתים.
היא לא מצאה את השלטים או שהמספור לא היה סדיר.
האטתי באחת הצמתים ושאלתי נער על אופניים אם הוא יודע איפה הבית של אלדה רוֹבָּטוֹ, הנחתי שאנחנו לא רחוקים.
הוא ניגש לחלון, הביט לאחור לעבר הבתים ולקח את כל הזמן שבעולם לפני שענה:
"זה הבית."
הבחורה שפתחה לנו את הדלת היתה לכל היותר בת עשרים.
היה לה שיער שחור חלק עד המרפקים.
מעולם לא ראיתי אותה ואף על פי כן, היא נקבה בשמי.
לאמא היא קראה גברת.
היא הזמינה אותנו להיכנס בתנועת יד מוגזמת.
היא סגרה את הדלת, והחדר, שעוד לפני כן היה אפלולי, החשיך עוד יותר.
אלדה הגיחה מהמטבח, מנגבת את ידיה במגבת.
לא נראה שהיא מופתעת לראות אותנו והיתה לי תחושה שהיא חיכתה לנו.
"גברת, מה שלומך?"
"אלדה… מה קרה?" אמרה אמא בנימה מוגזמת של דאגה.
"כבר שבוע לא…" אבל אלדה לא נתנה לה להמשיך.
היא נשקה לנו במהירות על הלחי והציגה את רוֹמינַה, הבת שלה, הבחורה שפתחה לנו את הדלת.
אחרי זה היא קראה אחד אחד לנכדים שלה והם הופיעו מיד.
הם התנשמו כאילו באו בריצה ממרחק דמיוני.
השמות שלהם נכנסו לי באוזן אחת ויצאו מהשנייה, אבל כולם הזכירו בתנועותיהם את הסבתא.
הם עמדו שם בחוסר סבלנות עד שהיא נתנה להם רשות ללכת.
אחר כך אמרה אלדה שהיא רוצה להראות לנו את הבית.
תפקיד המארחת הלהיב אותה כל כך שלא היה אפשר לסרב לה.
התלווינו אליה לסיור בחדרים.
נכנסו לחדר כלשהו ואמא העירה:
"איזה יופי" או "ממש נוח" או פשוט הנהנה לאות אישור.
אחר כך יצאנו ונכנסו לחדר אחר.
התקרה היתה בגבהים שונים והרצפה היתה עשויה מכל מיני חומרים, כאילו בנו את הבית בשלבים ולאורך זמן רב.
כמו תמיד, אמא שמה לב לפניי.
ראיתי במבט שלה ובאופן שבו הזיזה את ידיה שמשהו לא כשורה.
סקרתי שוב את החדר שהיינו בו, כאילו אני מביט בו בפעם הראשונה, וניסיתי לאמץ את המבט של אמא.
ואז שמתי לב לכל מיני דברים שכבר ראיתי פעם, בבית.
קישוטים, חפצים קטנים.
בהתחלה ראיתי רק כמה פה ושם.
שום דבר בעל ערך או חשיבות.
אבל לאט לאט המבט שלי התרגל וראיתי יותר ויותר חפצים מפוזרים בכל מקום.
הם הסתדרו במוחי כמו במפה מוארת, עם תאריך ונקודת התייחסות.
מאפרת זכוכית.
סדרה של קופסאות עץ שאמא אספה בטיולים שלה.
ציור נוף מחריד של אגם שאני לא זוכר מי צייר, דוד או דודה שלי.
כיסא שהייתי מוכן להישבע שראיתי בבוידם רק כמה ימים קודם.
ניסיתי לחשב כמה מהחפצים האלה אמא נתנה וכמה מהם פשוט נעלמו במהלך השנים, בלי שנשים לב.
עצמתי עיניים.
מה הטעם להמשיך לספור?
ובכל זאת, היתה לי תחושה שזה עוד לא הכל.
כשפקחתי עיניים שוב, היינו בחדר אחר.
הגעתי עד לשם בעיניים עצומות.
ואז הבנתי את הדבר האחר, שאמא כבר ידעה:
הבית היה מעוצב כחיקוי של הדירה שלנו.
לכן הכול נראה לי טבעי כל כך ויכולתי להתקדם בלי לחשוב, כאילו זה היה הבית שלי.
היה מדהים לראות איך הם הצליחו למקם את הרהיטים באותו אופן במרחבים קטנים כל כך, או איך הם תלו מראה על אותו קיר ובאותה זווית בשני בתים שונים.
רציתי להמשיך, ללכת לפני כולם, כי איכשהו ידעתי מה עומד לבוא.
חצינו כמה חדרים והגענו לחצר אחורית.
בשמש אחר הצהריים, בחלק האחורי של השטח, כמה גברים עבדו בבניית בית חדש.
הם היו שטופי זיעה.
הם נראו מותשים, אבל זרועותיהם המשיכו לנוע, כאילו הם נחושים לסיים את העבודה לפני שיירד עליהם הלילה.
"הבנים שלי," אמרה אלדה.
נופפנו להם מרחוק ביד אחת וסוככנו על עינינו בשנייה.
בשעה הזאת נפלו קרני השמש ישר על פנינו.
הם עצרו לרגע כדי לנופף לנו בחזרה וחזרו לעבודה.
חזרנו פנימה בשתיקה.
"רומינה.
אנחנו נשתה תה בבקשה."
היא דיברה לבת שלה כמו שאמא דיברה אליה.
תמיד בכבוד ואפילו בחיבה, אבל בנימה סמכותית.
את שאר הערב העברנו בשיחת חולין.
ברגע מסוים שאלתי איפה חדר השירותים, רק מתוך נימוס, כי כבר ידעתי איפה הוא.
"שם."
על המדפים היו תמונות שלנו בין תצלומים של הילדים שלה.
ראיתי את עצמי מקבל את לחם הקודש בכנסייה בפעם הראשונה;
מקבל תעודת בגרות.
ראיתי את אח שלי בטיול סקי עם חברים.
את חמשתנו בארוחת חג המולד פרהיסטורית, לפני שאבא עזב את הבית.
התמונות היו כל כך קרובות זו לזו שעשה רושם שכולנו מכירים, שכולנו חלק ממשפחה אחת גדולה.
כשיצאתי מהשירותים הגיחה רומינה מאחד החדרים ואחזה בידי.
חצינו מסדרון ומה שנראה כמו מרפסת והגענו לחצר אחורית קטנה יותר מהקודמת.
בחלק הזה של הבית עוד לא הייתי.
מעל ראשנו נמתחו שלושה חבלי כביסה ועליהם בגדים.
זיהיתי סווטשרט שלבשתי לפני הרבה שנים.
"אתה לא זוכר אותי," היא אמרה לי.
עשיתי מאמץ, ניסיתי לאתר את הפרצוף שלה בין כל הפרצופים שהכרתי.
"בטח שאני זוכר אותך," אמרתי, "איך אפשר לשכוח."
"שקרן… כשהיית קטנצ'יק בגודל כזה, אמא שלי היתה לוקחת אותי לבית שלך.
לא היה לה עם מי להשאיר אותי ואמא שלך נתנה לה רשות.
אני זוכרת אותנו משחקים בחדר שלך כל הערב.
נתת לי לשחק בצעצועים שלך, אבל רק בתנאי שאשאר קרוב, אף פעם לא הרשית לי לקחת אותם איתי."
מה יכולתי להגיד?
השתררה שתיקה, אבל זו לא היתה שתיקה לא נוחה.
הסדינים התנופפו ברוח כמה רגעים עד שהכול דמם.
יכולתי לנשק אותה.
היא לא היתה מכוערת.
אילו היינו בטלנובלה זה היה יכול להיות הרגע המתאים, חשבתי בציניות ששוב לא אימצתי מאז.
אבל לא נישקתי אותה וחזרנו פנימה, בלי להחליף מבט.
אמא כבר עמדה וחיכתה לי.
הבעת פניה הסגירה שנגמרו לה נושאי השיחה ולא היה טעם להישאר עוד בבית הזה.
רומינה אספה את הספלים, נעלמה בלי לומר שלום ואחר כך שמעתי את המים זורמים במטבח.
"נזוז?"
"כן."
עמדנו ללכת והייתי מופתע מהרצון הטוב שלנו, מהכישרון המשפחתי שלנו להמשיך עם הפארסה.
לפני שיצאנו לדרך נעמדה אלדה מתחת לאור המשולש שהטיל פנס רחוב.
"את יודעת, גברת, תמיד רציתי להזמין אתכם אלי.
לשבת לאכול כולם ביחד.
בחצר, מאחורה, יש מקום ל…" סובבנו את הראש לעבר החלון באותו זמן, מחפשים סימנים לסצנה שדמיינה אלדה, אבל כבר לא ראו כלום בחוץ ובזגוגית נראו רק הבבואות שלנו.
הנהנו בחיוך.
היה לילה.
כשחלקים גדולים ממנה שרויים בעלטה, השכונה כבר לא נראתה לנו מכוערת כל כך.
היה ריח של תפוזים או קלמנטינות, פרי הדר מסוג כלשהו.
מישהו עשה על האש לא רחוק משם.
אלדה ליוותה אותנו למדרכה לאורך השביל המרוצף.
כמה מהנכדים שלה נצמדו לחלון והביטו בנו.
הסתובבתי ונופפתי להם.
בעיניהם היה הניצוץ שרואים רק בעיניים שעומדות להיות מצולמות.
ראיתי שני ראשים שלא ראיתי קודם ונזכרתי בבית הקטן מעבר לחצר האחורית.
היתה לי תחושה שכל הבתים ברחוב מחוברים, שהדלתות והמסדרונות נמשכים עד אינסוף.
אלדה סימנה לנו באצבע איך לצאת דרך רחובות מוארים ובטוחים, אבל אנחנו לא פחדנו.
נפרדנו בחיבוק ובהבטחה להתראות שוב.
"תודה, תודה על הכול," היא אמרה.
בזמן שנכנסו למכונית, חלף על פנינו אמבולנס בלי להשמיע סירנה.
הוא נעצר בפינה בחריקת בלמים ואז חזר מאה מטרים לאחור.
לא החלפנו מילה כל הדרך הביתה.
ברגע מסוים חשבתי להדליק רדיו, אבל התחרטתי.
מה שרציתי לשמוע לא היה מוזיקה.
ככל שהתקרבנו לעיר הנוף השתכלל.
הבתים והבניינים גדלו.
הופיעו גינות ובתי עסק בכל עבר.
רק כשנכנסנו לחניון הבחנתי שאמא רוצה להגיד לי משהו, כי היא שרבבה שפתיים.
תמיד חנינו בקומה מינוס שלוש ובאותו לילה, בזמן שירדנו למטה בכביש המתפתל למטה, הלכה האווירה ונעשתה אפלה וסמיכה יותר.
הצמיגים חרקו בכל הפניות עד שהגענו למקום שלנו בחניון.
"הגענו," אמרתי.
כיביתי את המנוע והכנסתי את הרדיו לתא הכפפות.
"אתה כבר ילד גדול," היא אמרה בלי שציפיתי.
"אתה בטח תעזוב בקרוב, אני יודעת.
והבית הזה לא מתלכלך בקלות.
נראה לי ש… נראה לי שאני יכולה להסתדר לבד… לפחות בתקופה הקרובה.
לפחות עד שנמצא מישהו."
הבטתי לה בעיניים כדי שתדע שאני מקשיב, אבל לא אמרתי כלום והסתובבתי לנעול את הדלתות האחוריות.
התרגום מוקדש לסוניה ברשילון ז"ל, המתרגמת הראשונה לעברית של ורה ג'קוני אחותי יוצאת עם בחור שהתפרסם אחרי שהשתתף בתכנית ריאליטי בארצות הברית.
היא הכירה אותו בבית קפה שהיא עובדת בו, בלוס אנג'לס, שם היא גרה מאז שהודיעה לי ב-2002 שהיא לא יכולה יותר לחיות פה ועזבה.
היא התייחסה אליו כמו אל יתר הלקוחות, וכשהבחור הלך המלצריות האחרות קיפצו סביבה ואחת מהן אמרה:
"לא זיהית אותו?
זה אוזי, מ'הישרדות'." חוץ מכמה פרקים באחת העונות הראשונות, אחותי לא צפתה בתוכנית (גם אני לא), כך שבאותו רגע היא לא הבינה מה כל ההמולה סביב "הישרדות" ולמה המלצריות האחרות מתרגשות ממישהו עלוב כמו משתתף לשעבר בתכנית ריאליטי.
למחרת אוזי חזר ואחותי ניסתה להתייחס אליו כמו אל יתר הלקוחות, אבל הפעם לא הצליחה להתאפק והעירה הערה על הספר שקרא, ספר על כרישים שהיא הכירה היטב (נתתי לה אותו במתנה ליום הולדת חמש עשרה;
המוכר אמר לי שמדובר בקלאסיקה, קצת קשה לקריאה אולי אבל מתאימה למתחילים, ועד מהרה הוא נהיה הספר האהוב עליה והראשון בסדרה של עשרים ספרים בנושא).
אחותי אמרה לי שהיא קצת התרגשה לראות עוד מישהו שיש לו את הספר וזה בכלל לא היה קשור לעובדה שהוא אוזי מ"הישרדות", כי ל"הישרדות" אין שום משמעות בעיניה.
נזכרתי בכתבה שקראתי במגזין כלשהו:
הילדים של ריקי מרטין גילו רק עכשיו, בגיל שבע, מיהו אבא שלהם:
"אתה ריקי מרטין?" הם שאלו אותו בפליאה אחרי שבפעם הראשונה ראו הופעה שלו מהקהל ולא מהבמה.
לאחותי לא היה מה להגיד על אוזי מ"הישרדות", אבל היא לא הפסיקה לדבר על אוזי הבחור שבא לבית קפה כמעט כל יום והיה מקסים בעיניה:
הוא נראה בן אדם טוב והיה חתיך, בחור פשוט ונחמד ביותר.
שניהם היו ביישנים, אבל לאט לאט הם מצאו סיבות ותירוצים להיפגש מחוץ לעבודה שלה.
כל מה שאחותי סיפרה לי מאותו רגע והלאה הותיר בי את הרושם שהם נועדו זה לזה, בעיקר משום שהציפיות של שניהם מהחיים היו ברות השגה ולפיכך היו מועדים לאושר.
יום אחד אמרה לי אחותי שהיא מאוהבת.
מאוהבת עד הסוף, היא אמרה.
"ומה איתו?" שאלתי בדאגה, אחותי נוטה להיות פגיעה מאוד כשהיא מתאהבת.
היא אמרה לי שרק אם הרגש הדדי היא יכולה להיות מאוהבת ורגועה באותו זמן.
אז נזכרתי שהיא גם קצת נדושה כשהיא מאוהבת.
כשסיפרה לי עליו בפעם הראשונה, הקשתי בגוגל "אוזי" ו"הישרדות".
הסתכלתי על תמונות שלו, כדי להבין בערך איך הוא נראה, וקראתי כתבות והערות בפורומים כדי לנסות ולשער איזה מין בן אדם הוא (ידעתי שאחותי לעולם לא היתה עושה דבר כזה, אבל לי זה נראה בזבוז לא לנצל את היתרון שהקנתה לנו העובדה שהוא מפורסם).
הדאיגה אותי המחשבה שאחותי, שהיא לעתים תמימה כל כך, נכנסה לחייו של חצי סלב.
עד מהרה גיליתי שאוזי הוא דמות פופולארית למדי בריאליטי, לא סתם מתמודד רגיל, ושרוב האוהדים של הסדרה גיבשו עליו דעה, ומוזר מכך:
רובם חשבו אותו דבר, אפילו שמקצתם ראו בסיכונים שלקח תכונה ראויה לציון והיו בעדו ואחרים, בגלל אותם סיכונים בדיוק, היו נגדו.
בחיפוש המהיר הזה גיליתי גם שאוזי הוא בעצם אוסקר, שהוא נולד בגואנחואטו, מקסיקו, ושהוא לא השתתף בעונה אחת של התוכנית, אלא בשלוש.
העונה הראשונה שלו, כך נראה, עשתה אותו לאחד מכוכבי התוכנית ולחביב הקהל, שהצביע לו בכל פעם שהמפיקים החליטו לצלם עונה מיוחדת עם כוכבי עבר.
אז אחרי ההופעה הראשונה שלו ב"הישרדות:
איי קוק", הוא חזר ל"הישרדות מיקרונזיה:
צופים נגד חביבי הקהל", ולבסוף השתתף גם ב"הישרדות:
דרום האוקיינוס השקט".
הפרס, שזוכה בו רק אחד מעשרים המתמודדים, הוא מיליון דולר.
הוא לא זכה בפרס אף פעם והגיע לגמר רק בפעם הראשונה, אם כי בשתי העונות האחרות היה חלק מ"חבר המושבעים" (שישה או שבעה משתתפים שזה עתה הודחו ועליהם לקבוע את זהות המנצח).
בשני מקרים, בעונה הראשונה שלו ובאחרונה, הוא זכה בפרס חביב הקהל, על סך מאה אלף דולר;
הפרס היחיד שמוכרע בהצבעת הקהל.
נראה שמבחינת הצופים אוזי הוא הביטוי האולטימטיבי של מהות השורד, והם גמלו לו על היותו מין רובינזון קרוזו שמסוגל לטפס על עצים כמו קוף, לעצור את הנשימה במים ליותר משלוש דקות ולצוד בעזרת צלצל דג ששוקל יותר מקילו.
נוסף לכך, הוא ניצח בכל האתגרים הפיזיים וזכה ב"פרסים אישיים" או ב"חסינות".
כך הצליח להגיע לשלבים מתקדמים בתוכנית, אבל דומה שכוונותיו הטובות, שחצנותו וחוסר היכולת שלו להקדים תרופה למכה תמיד מנעו ממנו את הפרס הגדול.
למותר לציין שכל זה היה בדיוק מה שגרם לאוהדיו לראות בו המנצח ה"מוסרי" של התכנית;
למתנגדיו הוא נראה בחור אתלטי, חלול וחסר אופי.
"הישרדות" מעוררת הרבה התרגשות בקהל האמריקאי ואלה שהיו בעד או נגד אוזי (או כל דמות בולטת אחרת), השתמשו בביטויים מהסוג הזה או באחרים, נלהבים או אכזריים יותר.
יותר מפעם אחת ניסיתי לגרום לאחותי לספר לי על החוויה של אוזי בתכנית, בעיקר בכל הנוגע לניסיונותיו הכושלים לזכות במיליון, אבל היא סירבה לדבר על אוזי מ"הישרדות".
בחלוף הזמן היא התחילה לקרוא לו אוסקר והתעלמה מכל מה שהיה קשור בהופעתו הטלוויזיונית.
אפילו נראה שהיא חשה סלידה מסויימת מהצד הזה שבו, אם כי תמיד הכחישה זאת.
בערך בתקופה שהיא התחילה לקרוא לו אוסקר, החלטתי שהגיע הזמן לראות "הישרדות".
לא יכולתי לנסוע, עם המשכורת שלי לא יכולתי אפילו לחשוב על כרטיס טיסה לארצות הברית.
אבל העובדה שהוא הופיע כל כך הרבה שעות בתוכנית ריאליטי בתפקיד "עצמו" נתנה לי הזדמנות לראות בפעולה את הבחור שאחותי מבלה איתו יותר ויותר זמן.
בפעמים האחרונות שדיברנו הוא היה שם.
הוא לא אמר שום דבר ולא הופיע על המסך, אבל אני ידעתי שהוא שם.
פעם אחת אחותי ביקשה ממנו שינמיך את הטלוויזיה;
פעם אחרת הם צחקקו והיא אמרה לו שיפסיק (אולי הוא דגדג אותה);
ובפעם האחרונה ראיתי את היד שלו, שהופיעה לרגע על המסך ואספה כמה ניירות משולחן העבודה.
כשהבנתי מה מתרחש בסביבה של אחותי (היא בעצמה לא סיפרה לי אבל היו סימנים אחרים), התחושה שלי בנוגע למרחק שהפריד בינינו נהייתה מעיקה יותר, שהרי אני לא ראיתי את המקומות שמהם היא דיברה איתי ומעולם לא ביקרתי בהם.
לא הכרתי את בית הקפה שהיא עבדה בו או את הדירה שהיא שכרה עם אחת הבנות מעבודה, וגם לא את בית הספר שהיא למדה בו קונדיטוריה (אחותי תמיד היתה טבחית מוכשרת ומזה זמן מה החליטה להפוך את התחביב הטבעי שלה לפעילות רשמית ועם קצת מזל, גם רווחית).
היתה לי תחושה שאוזי מ"הישרדות" השפיע איכשהו על ההחלטה של אחותי – שתמיד סלדה מיומנים והשקעה בלימודים (לגרום לה לסיים תיכון היתה משימה הירואית) – להירשם לבית ספר לבישול יוקרתי ולהיות תלמידה שקדנית.
אני בטוחה גם שהוא שילם את דמי ההרשמה ואפילו את התשלומים החודשיים.
אחותי הכחישה הכול.
אבל היא היתה שקרנית גרועה.
היא השתמשה בפרטים כדי להקנות אמינות לדבריה, אבל מרוב פרטים שהזכירה תמיד בסוף היה אחד הסגיר אותה.
אף פעם לא עימתי אותה עם השקרים, אולי משום שהדחף הראשוני שלי היה להגן עליה.
וכשהיא קיבלה מלגה מהאקדמיה לבישול (מלגה שבחיים לא היו נותנים למהגרת שאין לה ניירות), גם אז שתקתי.
אמרתי לה מזל טוב וחשבתי שאם אוזי עושה דברים כאלה בשבילה זה אומר שהקשר ביניהם נעשה רציני.
חשבתי גם שהצעת הנישואים ממשמשת ובאה.
הוא יקנה לה טבעת, ייקח אותה לארוחת ערב רומנטית ושם יציע לה להתחתן איתו.
ואז הם יהיו מאורסים.
מוזר לחשוב כמה האמריקאים נטועים ברעיון שלושת השלבים:
חברות, אירוסים, נישואים.
ואף על פי שאוזי נולד במקסיקו, הוא חי כל חייו בארצות הברית ובוודאי אימץ את ההרגל הזה.
לא היה פשוט להשיג באיכות סבירה את כל הפרקים של "הישרדות:
איי קוק", הופעת הבכורה של אוזי בתוכנית.
בפתיחת העונה כל המשתתפים והמנחה נמצאים על ספינה.
בזמן שהמתמודדים קופצים למים ומנסים, בזמן שהוקצה להם, לשחות לרפסודות ולחתור לאיים השוממים שבהם יבלו את שלושים ותשעה הימים הבאים, המנחה מסביר שזו הפעם הראשונה שכל אחד מארבעת השבטים מייצג זרם אתני אחר.
אוזי הוא חלק מהשבט של הלטינים.
השלושה האחרים הם השבט האפרו-אמריקאי, השבט האסייתי-אמריקאי והשבט הלבן.
העונה צולמה מיוני עד אוגוסט 2006 ולפני שמונה שנים היה אוזי בחור עם שיער קצר מתולתל, עור בצבע זית וגוף זריז, שכמעט לא חייך ורוב הזמן שתק, אבל מהר מאוד הצליח להפוך למנהיג השבט.
אחד משלושת חבריו, כשראה אותו מטפס על עץ דקל ומוריד קוקוס, אמר שהוא מרגיש שהוא רואה סצנה מ"ספר הג'ונגל".
"חשבתי שזה מוגלי מטפס על העצים." גם דיג בא לו בקלות (הוא השתמש במה שהם כינו "צלצל הוואי"), הוא פיקד על בניית המחנה (מעץ במבוק ומעלי דקל) ותכנן מלכודת לציד תרנגולות.
אבל יתר בני השבט לא בטחו בו לגמרי.
הם לא ידעו להסביר למה, הם פשוט לא בטחו בו.
לדעתי זה היה כי לא היה לו חוש הומור, לכאורה, והוא לקח את עצמו ואת כל מה שעשה ברצינות תהומית.
הוא הפגין רצון כפייתי לנצח בכל האתגרים והיה עצמאי באופן שלפעמים היה מרגיז.
חשבתי שיידרש לי שבוע לפחות לסיים את ארבעה עשר הפרקים של העונה.
אבל הסקרנות והדינמיקה של התכנית (שהצליחה לייצר מתח ועניין) גרמו לי לבלות את כל השבת בבית.
בשתיים לפנות בוקר סיימתי לראות את האיחוד הסופי, אחרי ההכרזה על הזוכה.
בנוסף לכאב ראש בלתי נסבל, היה לי מושג די ברור מה אוהדיו של אוזי ראו בו.
התאוששתי אחרי כמה כדורי אספירין ולילה של שינה וביום ראשון קמתי והתחשק לי מאוד לדבר עם החבר המפורסם של אחותי ולשאול אותו איך הוא הרגיש אחרי שהפסיד את הפרס הגדול בגלל קול אחד (המנצח היה יול, עורך דין ממוצא קוריאני ששלט היטב בהיבט החברתי של המשחק).
הגמר הגדול (שבו חושפים את קולות חבר המושבעים ומכריזים על המנצח) צולם באולפן של סי-בי-אס בניו יורק ושם, אחרי שהתאוששו מהזוהמה, מהרעב ומהפציעות, התאספו עשרים המתמודדים.
כולם – המנחה, הקהל והמתמודדים – שאלו שאלות כלליות לגבי התרחשות כזו או אחרת במהלך התכנית, אבל השאלה המרכזית הופנתה לאוזי:
איך יכול להיות שבחור עירוני, מקסיקני בן עשרים, מלצר, נראה כאילו הוא נולד לשרוד ולחיות באי בודד?
אוזי הקשיב לשאלה בארשת רצינית ובפנים קפואות וענה תשובה שאף אחד לא ציפה לה ולא ידע איך להגיב אליה:
"כל החיים שלי אני קורא," הוא אמר.
מחאתי כפיים.
ישבתי לבד בסלון מול המחשב בזמן שאוזי הצעיר דיבר על האהבה הראשונה שלו, "רובינזון קרוזו", ועל איך הוא חלם בילדותו שנוטשים אותו על אי בודד, ומחאתי כפיים.
התחשק לי לטלפן לאחותי ולבקש ממנה, בפעם הראשונה, לדבר עם אוזי.
רציתי לברך אותו על תשובתו וגם לשאול אותו אילו עוד ספרים השפיעו עליו (בכל זאת, "רובינזון קרוזו" היה מבחינתי תשובה צפויה).
הייתי עייפה באותו לילה, אבל החלטתי שבפעם הבאה שאדבר עם אחותי אגיד לה שהגיע הזמן שתציג אותי בפני החבר שלה ("אני רק רוצה להכיר אותו קצת," זה יהיה התירוץ שלי).
גיליתי שהעונה "הישרדות מיקרונזיה:
צופים נגד חביבי הקהל" (ההופעה השנייה של אוזי) נמצאת במלואה ביוטיוב.
במשך יומיים, כשחזרתי מבית הספר שבו שימשתי מורה מחליפה לכיתה ג', ישבתי מול המחשב וצפיתי בתוכנית.
הרגשתי שבויה לחלוטין.
זה היה הדבר היחיד שהתחשק לי לעשות, הדבר היחיד שהצלחתי להתרכז בו.
היתה לי דעה על אוזי ועל כל יתר המתמודדים, על כל ברית, על כל הדחה.
האתגרים כדי לזכות בפרס או בחסינות ריגשו אותי.
הצופים (שבט של עשרה אנשים שאף פעם לא השתתפו במשחק) נראו לי תמימים, מגושמים, לא במקום.
חיכיתי בכיליון עיניים לרגעים שבהם שב השידור לשבט חביבי הקהל (אוזי ועוד תשעה מתמודדים לשעבר), שם כל שיחה, בנאלית ככל שתהיה, יכלה להשפיע על המשך המשחק וכל המתמודדים היו עצמאיים וחשדנים באופן קיצוני.
ביום שישי בלילה, בזמן שסיימתי לצפות בגמר והעברתי אחורה כדי לשמוע שוב את אוזי מדבר על שתי הפיינליסטיות ומעניק לאחת מהן את הקול שלו, צלצל הטלפון.
מיד ידעתי שזו אחותי.
מאז שנפרדתי מחֶרְמָן אף אחד לא מטלפן אלי הביתה בשעות כאלה.
"תתחברי," היא אמרה.
בקושי שלום, רק "תתחברי" וניתקה.
בזמן האחרון דיברנו בג'יטוק.
אז פתחתי את תיבת השיח שלי ושלחתי לה הודעה שאני מחוברת.
"סקייפ", היא כתבה לי.
אני לא אהבתי לדבר בסקייפ.
ברור שזה נוח ושוטף יותר מאשר צ'ט, אבל הבעיה היא אחרי זה.
כדי לגמור שיחה בצ'ט כותבים "נשיקות", או "נשיקווות", או משהו בסגנון "אני מתגעגעת אליך" או "אני אוהבת אותך" (תלוי מה היה בשיחה).
לנתק בסקייפ, לומר "צ'או" לאחותי, שזזה על המסך ומרימה את היד לשפתיים כדי לשלוח לי את נשיקת הפרידה שלה, זה הפחיד אותי.
לנתק את השיחה ולהישאר לבד מול המסך השחור נראה לי מחריד.
הכנסתי לעצמי לראש שזה כמו לתת לעולם הזדמנות לבלוע אותה;
שבצד השני המסך השחור נהיה פה ענקי שבולע את אחותי והיא נעלמת לצמיתות.
כשהתחברנו והפנים של אחותי הופיעו על המסך, הבנתי שהיא בכתה.
שאלתי אותה אם היא בסדר.
היא חייכה אלי חיוך רפה ואמרה:
"הזמינו אותו להופיע שוב בתוכנית."
כשקרו לאחותי דברים טובים, שמחתי.
שמחתי מאוד, אפילו.
אבל כשהחדשות הטובות, מסיבה כלשהי, השתבשו או פעלו נגדה – גם אז שמחתי.
והתביישתי מאוד בשמחה הזאת.
ידעתי שמדובר בקנאה מהסוג הגרוע ביותר ושהיא תוצאה של מחשבה שלעולם לא אודה בה בפני איש:
בעיני לא היתה שום סיבה בעולם שהיא תצליח יותר ממני.
באותם רגעים הבנתי גם שאני עדיין נוטרת לה טינה על כך שעזבה את הארץ כשהכול פה התחיל להתפרק.
אני נשארתי, חשבתי לפעמים, ולהחזיק מעמד זה הרבה יותר ראוי לשבח מאשר לעבור למקום שהכול בו קל יותר.
לא אהבתי אף אחד בעולם כמו שאהבתי את אחותי ולא היה שום אדם אחר שעורר בי רגשות טינה וקנאה שפלים כל כך.
לא הבנתי למה זה קורה לי, לא סלחתי לעצמי וגם עשיתי מאמצים רבים כדי להדחיק את זה.
למרות הכול, כשראיתי כמה היא עצובה מההזמנה שקיבל אוזי לחזור לעונה מיוחדת של "הישרדות", הרגשתי שבאופן מעוות כלשהו זאת היתה תפנית צודקת.
"זה לא כל כך נורא," אמרתי לה.
והיא פרצה בבכי כמו בילדות שלנו.
אחרי שנרגעה היא הסבירה לי שהעונה תיקרא "דם נגד מים" וכל מתמודד ייאלץ להשתתף לצד אדם אהוב.
"אבל אין ביניכם קשר דם, אתם אפילו לא נשואים," היה הדבר היחיד שעלה בדעתי בניסיון להראות לה שאני בצד שלה.
אבל היא אמרה לי ששניים מהמתמודדים כבר נבחרו וישתתפו עם בני הזוג שלהם.
מתברר שבעיני המפיקים של "הישרדות" לא היה שום הבדל בין "דם" ל"אדם אהוב".
אני חושבת אחרת.
אפילו לא הייתי צריכה לשאול כדי לדעת שאחותי אמרה לאוזי שהיא מסרבת להשתתף.
רציתי לדעת מה היתה התגובה שלו.
"הוא זועם," אמרה אחותי והתחילה לבכות שוב.
"הוא אומר שזה המקום האהוב עליו בעולם, שהוא מאושר שם.
זה מגוחך, זו סתם תוכנית טלוויזיה." ניסיתי להסביר לה שהוא בטח לא מתכוון לתוכנית עצמה אלא למקומות שבהם היא מצולמת (בדרך כלל איים דמויי גן עדן בלב האוקיינוס השקט).
שם הוא מרגיש מחובר ליסוד האמיתי שלו.
"את לא מכירה אותו", אמרה אחותי.
התעקשתי ואמרתי שגם היא לא תכיר אותו עד הסוף עד שלא תראה אותו מטפס על עצים, שוחה כמו דולפין ומפצח קוקוס במצ'טה – רק אז היא תבין שהדברים האלה עושים אותו מאושר.
הדברים האלה והתחרות עושים אותו מאושר.
כי בתוכנית הוא לא נראה כמו בחור שנהנה מחופשה אקזוטית, אלא כמו אדם תחרותי מאוד שעושה הכול כדי לנצח במשחק שהוא יודע שהוא טוב בו, אבל לא בלתי מנוצח, והוא עוד יכול להשתפר.
"הקונספט של התכנית הוא המקום שלו בעולם, את מבינה?" אמרתי לה.
"אולי זה רעיון טוב שתצטרפי אליו.
אולי אפילו תנצחו." היתה שתיקה.
אחותי נעצה בי את מבטה.
לרגע חשבתי שהתמונה קפאה.
החיבור בבית שלי היה נורא.
אבל אז היא מצמצה.
"אני שונאת אותך," היא אמרה לי.
ובאותו רגע היא לא הסתכלה על הדמות שלי במסך אלא במצלמה, כדי שארגיש את המבט שלה בעיניים.
"אני שונאת את שניכם," היא אמרה וניתקה.
שקט ומסך שחור.
לקח לי זמן להגיב.
לא הבנתי בדיוק מה קרה.
דווקא הפעם, כשראיתי אותה בוכה, הצלחתי לשכוח מהכול ולתת לה עצה טובה, אפילו הייתי גאה בעצמי על כך שעודדתי אותה להשתתף בתוכנית.
אחרי הכול, אם הם היו זוכים הייתי מאבדת אותה סופית.
חבר ומיליון דולר הם סיבות מספיקות כדי שלא יעלה על דעתה לחזור.
ולאמיתו של דבר תמיד קיוויתי שהיא תרצה לחזור.
אחר כך חשבתי שהיא לא באמת מבינה את המצב, שהיא עושה טעות חמורה ושאני צריכה לעזור לה.
חיפשתי כל הלילה, אבל לבסוף מצאתי את מה שהייתי צריכה.
הכנתי קובץ עם קטע יוטיוב של הרגעים הגדולים של אוזי בסדרה וסרטון באורך דקה שבו אוזי (זמן קצר אחרי שהודח מ"הישרדות:
דרום האוקיינוס השקט") מספר בריאיון טלוויזיוני כמה הוא מדוכא מהחזרה לחיים הרגילים שלו, לעיר, לכל מה שהוא מרגיש שמרחיק אותו מהאני האמיתי שלו.
הכנסתי גם סרטון מהעונה הראשונה, שבו אוזי חוגג את השהות הממושכת שלו על האי בצעקה:
"שלושים יום, לא ייאמן".
הוא אומר את זה בחיוך גדול ובספרדית (הוא אף פעם לא דיבר בספרדית בתוכנית, וידעתי שעם אחותי הוא מדבר רק באנגלית).
את הסרטון האחרון הכנתי בעצמי והוא היה אוסף קטעי שחייה של אוזי, כי זה היה הדבר שהוא עשה הכי טוב.
לראות את אוזי שוחה היה נפלא.
וזה לא היה עניין של טכניקה, מהירות או סיבולת, זה היה פשוט מרגש.
כמו לראות חתול ביתי עצלן ולאה ששחררו אותו בגן לא מוכר והוא הפך בן רגע לחיית פרא.
צירפתי את הקובץ למייל ריק וכתבתי בנושא:
"אסור לפספס".
שלחתי לה והלכתי לישון.
הייתי מרוצה מעצמי.
התגברתי על הדחפים השפלים ביותר שלי והתנהגתי כמו האחות שאחותי ראויה לה, אחות שנותנת לה עצות טובות ורק רוצה שהיא תהיה מאושרת (ואולי גם "אוסקר" שלה).
התעוררתי קצת לפני הצהריים.
היה יום ראשון.
בדואר הנכנס היה מייל מאחותי.
לא תשובה לזה ששלחתי לה, אלא מייל חדש.
פתחתי אותו וראיתי שגם בו לא היה טקסט, רק קובץ וידאו מצורף ללא כותרת.
ישבתי זמן מה מול המחשב ולא העזתי לפתוח את הקובץ.
פחדתי שאחותי לא הבינה את מה שניסיתי להגיד לה ועכשיו כעסה עלי יותר.
על כמעט כלום היא אמרה לי "אני שונאת אותך." מה עוד יש אחרי זה?
הדלקתי סיגריה ולחצתי והפעלתי את הסרטון.
הוא התחיל בכיתוב "תוכנית ריאליטי", והמשיך בכמה קטעים ערוכים של הקלטות ביתיות.
לאוזי היה שיער קצר מאוד וכמה קילו יותר מהבחור שראיתי בטלוויזיה.
בכל הקטעים אחותי לובשת בגדים שאני לא מכירה.
בכולם הם מצלמים זה את זה או מישהו מצלם אותם במצבים ביתיים מאוד.
אוכלים ארוחת בוקר.
מכינים שלט ברוך הבא למישהו שהיא מעולם לא הזכירה ולא ידעתי מאיפה הוא חוזר.
מרימים כוסית לכבוד דבר חשוב שקרה לאחותי וכלל לא ידעתי עליו.
אוזי בכניסה לבית הקולנוע בזרועות פתוחות, מביט למצלמה.
אחותי ספוגה במים, מעמידה פני כועסת ומאיימת על המצלמה עם דלי מלא מים.
שניהם זרוקים על הדשא בפארק בזמן שכלב של מישהו דורס אותם בריצה והם מתגלגלים מצחוק ומתנשקים ומדברים למי שמצלם.
שניהם ישנים על מושב אחד באוטובוס.
שניהם צועדים רציניים ואלגנטיים בחתונה של מישהו.
שניהם במיטה והיא מצלמת את הפנים שלהם מלמעלה, הם לא מדברים אבל מחייכים, מחייכים ומתנשפים קלות ומחליפים מבטים ולבסוף, אומרים משהו לא ברור.
עברו כמה ימים ולא שמעתי ממנה.
עוד לא עניתי לה.
נמאס לי לדבר ולהבין.
במקום זה החלפתי את תמונת הפרופיל שלי בכל הרשתות.
היא בטוח תשים לב.
עכשיו יש תמונה של המדורה הגדולה שמדליקים בכל סוף פרק בשביל מועצת השבט.
זה החלק שבו מחליטים המתמודדים את מי מחברי השבט הם הולכים להדיח מהמשחק הגדול.