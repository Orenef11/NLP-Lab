Imre Kertesz, Sorstalansag 1 היום לא הלכתי לבית-הספר.
כלומר הלכתי, אבל רק כדי לבקש מהמחנך ללכת הביתה.
מסרתי לו גם את המכתב של אבי, שבו הוא ביקש לשחרר אותי "מסיבות משפחתיות".
שאל, מהי הסיבה המשפחתית.
אמרתי לו שאבי נקרא לשירות- עבודה;
אז אחר-כך הוא כבר לא התעקש יותר.
לא הלכתי הביתה, מיהרתי לחנות שלנו.
שם הם מחכים לי.
כך אמר אבי.
הוא גם הוסיף שאזדרז, אולי יצטרכו אותי.
בעצם, בגלל זה ביקש שישחררו אותי מבית-הספר.
ואולי כדי ש"יראה אותי על-ידו ביום האחרון הזה, לפני שהוא נפרד מהבית":
כי גם את זה הוא אמר, אמנם בהזדמנות אחרת.
נדמה לי שהוא אמר את זה לאמי, כשטילפן אליה בבוקר.
כי הרי יום חמישי היום וביום הזה, כמו גם ביום ראשון, כלל-ברזל הוא שאחרי-הצהריים שלי מגיע לאמי.
אבל אבי הודיע לה;
היום אני לא יכול לתת לג'ורְקָה לבוא אליך - כך הוא נימק את זה אז.
אבל אולי גם לא.
היום בבוקר הייתי קצת עייף אחרי האזעקה בלילה ואולי אני לא זוכר בדיוק.
אני בטוח רק שהוא אמר את זה.
אם לא לאמי, אז למישהו אחר.
גם אני דיברתי כמה מלים עם אמי, אני כבר לא זוכר מה.
אני חושב שהיא גם כעסה עלי, כי בגלל שאבי היה שם, הייתי מוכרח להיות קצת קשוח אליה:
סוף-סוף הרי אני חייב למצוא חן בעיני אבי.
כשכבר עמדתי לצאת מהבית, אמרה לי אפילו אמי החורגת כמה מלים של קירבה בפרוזדור, בארבע עיניים.
אמרה שהיא מקווה שביום כל-כך עצוב בשבילנו היא "תוכל לסמוך גם עלי שאתנהג כמו שצריך".
לא ידעתי מה אני יכול לומר על זה, וגם לא אמרתי כלום, אבל יכול להיות שהיא לא פירשה נכון את שתיקתי, כי מיד המשיכה ואמרה בערך ככה, שבאזהרה הזאת היא לא התכוונה לפגוע ברגשותי, היא יודעת שהאזהרה בעצם מיותרת, והרי אין לה ספק, שנער גדול כמוני עוד מעט בן חמש-עשרה יכול גם בעצמו לתפוס את גודל המכה שניחתה עלינו, כך היא ניסחה את זה.
הינהנתי בראש.
ראיתי גם שהיא מסתפקת בזה.
היא גם עשתה ביד איזו תנועה לעברי וכבר פחדתי שהיא רוצה לחבק אותי.
אבל אחר-כך היא בכל-זאת לא עשתה את זה, רק נאנחה אנחה עמוקה וארוכה והנשימה שלה רעדה.
שמתי לב שגם העיניים שלה נהיות לחות.
זה לא היה נעים.
אחר-כך הייתי רשאי ללכת.
את הדרך מבית-הספר לחנות שלנו עשיתי ברגל.
אף-על-פי שהאביב רק התחיל, היה בוקר בהיר וחמים.
הייתי אפילו פותח את הכפתורים, אבל אחר-כך החלטתי שלא:
ברוח הנגדית הקלה עלולה כנף המעיל להתקפל שוב ולכסות את הכוכב הצהוב שלי, וזה בניגוד לתקנות.
עכשיו אני כבר צריך להיות זהיר יותר בכמה עניינים.
מרתף העצים שלנו נמצא לא רחוק מכאן, ברחוב צדדי.
מדרגות תלולות מובילות לאפלולית שלמטה.
את אבי ואת אמי החורגת מצאתי במשרד:
כלוב זכוכית צר ומואר, דומה לאקווריום, ממש בתחתית המדרגות.
היה אתם גם האדון שוטו, שאותו אני מכיר, כי הוא עבד אצלנו פעם כמנהל-חשבונות וגם טיפל במחסן האחר שלנו, זה שתחת כיפת השמים, שאותו הוא כבר הספיק בינתיים לקנות מאתנו.
כך בכל-אופן אנחנו מגדירים את זה.
כי כל זה, בעצם, רק מין תחבולה עסקית, ככל הידוע לי, כדי שאדון שוטו, שנקי מכל חשד מבחינה גזעית ולא עונד כוכב צהוב, יוכל להשגיח על הנכסים שלנו שם, נו, וכדי שבינתיים גם לא נצטרך לוותר לגמרי על ההכנסות.
ובכל-זאת אמרתי לו שלום קצת אחרת מאשר קודם, כי במובן מסוים הוא בכל-זאת עומד עכשיו מעלינו.
גם הורי נותנים לו יותר תשומת-לב אבל הוא דווקא מתעקש עוד יותר על המנהג שלו לקרוא לאבי "אדון המנהל", ולאמי החורגת "גברתי היקרה, הנכבדה", כאילו כלום לא קרה, וגם לנשק לה את היד הוא לא מחמיץ אף פעם.
גם אותי הוא קיבל בטון הדיבור הישן שלו, המבודח.
הוא בכלל לא הרגיש בכוכב הצהוב שלי.
אחר-כך נשארתי לעמוד על-יד הדלת, והם חזרו למה שהפסיקו בגלל בואי.
נראה לי שקטעתי אותם בדיוק באמצע משא-ומתן.
בהתחלה אפילו לא הבנתי על מה הם מדברים.
לרגע גם עצמתי את העיניים, שהיו עדיין מסונוורות קצת מהשמש שלמעלה.
בזמן הזה אבי אמר משהו, וכשפקחתי את העיניים - האדון שוטו.
על הפנים השחומים העגולים שלו, עם השפם הדק והרווח הקטן שבין שתי השיניים הקדמיות הלבנות, קיפצו כדורי שמש צהובים-אדומים, כמו מורסות שהתפוצצו.
את המשפט הבא שוב אמר אבי והוא דיבר על איזו "סחורה", שמוטב שאדון שוטו "יקח גם אותה אתו מיד".
לאדון שוטו לא היתה התנגדות.
לכן הוציא אבי ממגרת שולחן-הכתיבה חבילונת קטנה עטופה בנייר משי וקשורה בחוט.
רק עכשיו תפסתי באיזו סחורה מדובר בעצם, לפי הצורה השטוחה הכרתי את החבילה מיד:
בפנים היתה הקופסה.
בקופסה נמצאים התכשיטים החשובים שלנו ועוד חפצים מסוג זה.
ואפילו נדמה לי שבמיוחד בגללי כינו אותה "סחורה", כדי שלא אזהה אותה.
האדון שוטו הבליע אותה מיד בתוך התיק שלו.
אבל אחר-כך פרץ ביניהם ויכוח קטן:
כי האדון שוטו הוציא את העט-נובע שלו ורצה בכל מחיר לתת לאבא "קבלה" על ה"סחורה".
הוא התעקש הרבה זמן, למרות שאבא אמר לו "אל תהיה ילדותי" ו"בינינו אין צורך בדברים כאלה".
שמתי לב שלאדון שוטו היה נעים מאוד לשמוע את זה.
הוא גם אמר:
אני יודע שהאדון מנהל נותן בי אמון, אבל בחיים המעשיים כל דבר יש לו הסדר והצורה שלו.
ואפילו פנה לעזרת אמי החורגת:
האין זה נכון, גברתי הנכבדה?
אבל היא, בחיוך עייף על השפתיים, אמרה רק משהו כמו, שהיא סומכת לגמרי על הגברים שיגיעו להסדר הולם בשאלה הזאת.
לי כבר נמאס קצת מהעניין, עד שבסוף הוא בכל-זאת החזיר את העט למקום.
ואז הם התחילו להתלבט בעניין המחסן שלנו, מה באמת יעשו בקרשים הרבים שבו.
אבי, שמעתי, חשב שצריך למהר, לפני שהשלטונות "אולי ישימו את היד על החנות", והוא ביקש מאדון שוטו, עם כל הנסיון המסחרי והמיומנות שלו, שיעזור בעניין הזה לאמי החורגת.
ואדון שוטו פנה מיד אל אמי החורגת והכריז:
מובן מאליו, גברתי הנכבדה.
הרי בין כך נעמוד בקשר קבוע בגלל ענייני החשבונות.
אני חושב שהוא התכוון למגרש שלנו שבידו.
הרבה זמן עבר עד שהתחיל סוף-סוף להיפרד מאתנו.
בפנים קודרים לחץ באריכות את ידו של אבי.
עם-זאת חיווה את דעתו, ש"ברגע כזה אין מקום להרבה דיבורים" ולכן הוא מבקש לומר לאבי רק שתי מלים לפרידה:
להתראות בקרוב, אדון המנהל.
אבי, בחיוך קטן, עקום, ענה לו:
נקווה שכך יהיה, אדון שוטו.
באותו זמן פתחה אמי החורגת את התיק שלה, הוציאה ממנו ממחטה והביאה אותה ישר אל העיניים.
בעבועים משונים נשמעו מהגרון שלה.
השתרר שקט, והמצב היה מביך מאוד, כי היתה לי הרגשה שגם אני צריך לעשות משהו.
אבל זה קרה פתאום ולא עלה בדעתי שום רעיון מחוכם.
ראיתי, גם האדון שוטו היה במבוכה בגלל זה:
אבל לא, גברתי הנכבדה, הוא אמר, אסור ככה.
באמת אסור.
הוא נראה קצת מבוהל.
הוא התכופף, וכאילו הפיל את הפה שלו על היד של אמי החורגת, כדי לבצע את נשיקת-היד המסורתית.
מיד אחר-כך זינק אל הדלת - בקושי הספקתי לקפוץ הצִדה.
ממני הוא שכח להיפרד.
אחרי שיצא, שמענו עוד כמה זמן את הצעדים הכבדים שלו על קרשי המדרגות.
אחרי רגע של שתיקה, אמר אבי כך:
ובכן, גם זה ירד מאתנו.
על כך הגיבה אמי החורגת, עדיין בקול עמום במקצת, ושאלה אם אבי לא היה צריך בכל-זאת לקבל מהאדון שוטו את הקבלה ההיא.
אבל אבא ענה לה שלקבלה כזאת אין שום "ערך מעשי", אדרבה, אפילו יותר מסוכן להסתיר אותה מאשר את הקופסה עצמה.
והוא הסביר לה:
עכשיו אנחנו "מוכרחים לשים הכל על קלף אחד", ודווקא על הקלף הזה, שנסמוך על אדון שוטו, כי בלאו הכי אין לנו כרגע פתרון אחר.
ואז אמי החורגת השתתקה, אבל אחר-כך העירה, שייתכן אמנם שאבי צודק, אבל בכל-זאת היה לה יותר בטחון "עם קבלה ביד".
אבל היא לא יכלה להסביר בדיוק למה.
ואז האיץ בה אבי שיגשו כבר לעבודה שיש להם לעשות, שכן, כך אמר, הזמן רץ.
כי הוא רצה להעביר לה את ספרי-החשבונות, כדי שתתמצא בהם והחנות לא תצטרך לשבות בזמן שהוא יהיה במחנה-העבודה.
תוך כדי כך הוא החליף גם אתי כמה מלים חטופות.
הוא שאל אם שיחררו אותי מבית-הספר בלי בעיות וכדומה.
בסוף אמר שאשב עכשיו ואהיה בשקט, עד שיסדיר עם אמי החורגת את ענייני הספרים.
אלא שזה נמשך הרבה זמן.
בהתחלה ניסיתי להתאזר בסבלנות והשתדלתי לחשוב על אבי, ליתר דיוק, על זה שמחר הוא הולך ושאחר-כך, כנראה, הרבה זמן לא אוכל לראות אותו.
אבל אחרי כמה זמן התעייפתי מהמחשבה הזאת ואז, כיוון שלא יכולתי לעשות למען אבי שום דבר אחר, התחלתי להשתעמם.
גם הישיבה הממושכת עייפה אותי מאוד ורק בשביל השינוי קמתי ושתיתי מהברז.
הם לא אמרו כלום.
אחר-כך גם ניגשתי פעם אחת לחלק האחורי, בין הקרשים, כדי להשתין.
כשחזרתי, רחצתי את הידיים בכיור החלוד, הסדוק, הדומה לשבלול.
אחר-כך הוצאתי מהילקוט את ארוחת-העשר שלי ואכלתי אותה ובסוף שוב שתיתי מהברז.
הם לא אמרו כלום.
חזרתי לשבת במקומי.
אחר-כך השתעממתי נורא עוד המון זמן.
כשעלינו לרחוב כבר היתה שעת צהריים.
העיניים שוב הסתנוורו לי, עכשיו האור ממש הציק להן.
אבי התעסק הרבה זמן עם הסֶגר של שני מנעולי הברזל האפורים, כבר היה לי רושם שזה בכוונה.
אחר-כך מסר את המפתחות לאמי החורגת, כי הוא כבר לא יצטרך אותם.
אני יודע, כי הוא אמר את זה.
אמי החורגת פתחה את התיק שלה, פחדתי שזה שוב בשביל הממחטה, אבל היא רק שמה בו את המפתחות.
מיהרנו לצאת לדרך.
בהתחלה חשבתי, הביתה, אבל לא, קודם-כל הלכנו עוד לעשות קניות.
לאמי החורגת היתה רשימה ארוכה של כל מה שיהיה נחוץ לאבי במחנה-העבודה.
חלק מזה הוא כבר הספיק להשיג אתמול.
אבל בשאר היינו צריכים לטפל עכשיו.
היתה הרגשה קצת לא נוחה ללכת אתם, ככה, בשלושה, ועל שלושתנו כוכב צהוב.
כשאני לבד, זה אפילו משעשע אותי.
אבל יחד אתם זה ממש מביך.
אני לא יכול להסביר למה.
אבל אחר-כך כבר לא נתתי את דעתי על זה.
בכל מקום החנויות היו מלאות אנשים, חוץ מהחנות שבה קנינו את תרמיל-הגב - כאן היינו הלקוחות היחידים.
האוויר היה ספוג כולו ריח כבד של אריגים צבועים.
בעל החנות, זקן קטן ומצהיב, אבל עם שיניים תותבות מבריקות ומגן-מרפקים על זרועו האחת, ואשתו השמנה, התייחסו אלינו בלבביות רבה.
הם ערמו לפנינו על הדלפק כל מיני סחורות.
שמתי לב שבעל החנות קורא לזקנה "נערתי" ומריץ אותה בכל פעם להביא את הסחורה.
את החנות, אגב, אני מכיר, כי היא קרובה לבית שלנו, אבל בפנים עוד לא הייתי.
זו מין חנות ספורט, בעצם, אם כי מוכרים בה גם דברים אחרים.
בזמן האחרון אפשר להשיג אצלם אפילו כוכב צהוב שהם בעצמם מייצרים, כי עכשיו הרי מורגש כמובן מחסור רב בבד צהוב.
(לצרכים שלנו דאגה אמי החורגת בעוד מועד).
הרעיון שלהם, עד כמה שאני מבין, הוא למתוח את הבד על חתיכת קרטון, ואז הוא יפה יותר, כמובן, נו, וגם הקצוות של הכוכבים לא גזורים בצורה כל-כך מגוחכת כמו שרואים לפעמים אצל אלה שעושים אותם בבית.
שמתי לב שגם על החזה שלהם עצמם מתנוסס המוצר שלהם.
וזה היה כאילו הם עונדים אותו רק כדי שגם לקונים יתחשק.
והנה כבר חזרה הזקנה עם הסחורות.
עוד קודם-לכן שאל בעל החנות:
האם הקנייה, אם יורשה לו לשאול, היא לקראת שירות במחנה-עבודה.
את ה"כן" אמרה אמי החורגת.
הזקן הינהן בראשו בעצב.
הוא אפילו הרים את שתי הידיים המגוידות שלו עם הכתמים שעל העור ובתנועת רחמים שמט אותן בחזרה על הדלפק שלפניו.
ואז הזכירה לו אמי החורגת שאנחנו זקוקים לתרמיל-גב ורצתה לדעת אם יש לו.
הזקן היסס ואחר-כך אמר:
בשבילכם נמצא.
ולאשתו אמר:
נערתי, תביאי לאדון מהמחסן!
תרמיל-הגב ישר התאים.
אבל בעל החנות הריץ את אשתו גם בשביל חפצים אחרים, שאבי, לדעתו, "לא יוכל להסתדר בלעדיהם במקום שהוא הולך אליו".
בכלל, הוא דיבר אתנו בהתחשבות ומתוך רגש השתתפות וכל הזמן עקף ככל האפשר את הביטוי "שירות-עבודה", והשתדל שלא ייאלץ להשתמש בו.
הוא הראה רק דברים שימושיים:
קערית עם סגירה הרמטית, אולר עם כל מיני מכשירים בנרתיק שלו, תרמיל-צד וכדומה, דברים שאותם מחפשים אצלו בדרך-כלל "בנסיבות דומות".
אמי החורגת אפילו קנתה לאבי את האולר.
גם בעיני הוא מצא חן.
אחרי שכבר קנינו הכל, אמר בעל החנות לאשתו:
קופה!
ואז נדחקה הזקנה עם הגוף הרך שלה, העטוף בשמלה שחורה, בין הקופה הרושמת לכורסה מרופדת בכריות.
בעל החנות ליווה אותנו ממש עד הדלת.
שם הוא אמר, ש"יהיה לו הכבוד גם פעם נוספת, אחר-כך נרכן אל אבי מתוך קירבה גדולה והוסיף עוד בלחש:
כמו שאנחנו שנינו רואים את זה, האדון הנכבד ואני.
עכשיו באמת פנינו סוף-סוף ללכת הביתה.
אנחנו גרים בבניין משותף גדול, קרוב לכיכר שיש שם גם תחנה של החשמלית.
אחרי שכבר עלינו קומה אחת, אמי החורגת נזכרה:
היא שכחה להמיר את תלוש הלחם.
ואני הייתי צריך לחזור אל האופה.
בשביל להיכנס לחנות הייתי צריך לעמוד קצת בתור, ואז לגשת קודם-כל לאשה הבלונדינית עם החזה הגדול, שגזרה את המשבצת המתאימה של תלוש הלחם, וממנה - לאופה, ששקל את הלחם.
הוא אפילו לא החזיר לי שלום, כי הוא היה ידוע בסביבה כאחד שלא מחבב יהודים.
בגלל זה הוא גם דחף לי לחם עם כמה דקגראם פחות.
אבל שמעתי גם שככה היתה נשארת לו שארית גדולה יותר מהמנות המוקצבות.
ואיכשהו, לפי המבט המרוכז שלו והתנועות הזריזות, גם הבנתי פתאום באותו רגע את הצדק שבאופן המחשבה שלו, שלא נותן לו לחבב את היהודים - מפני שאז עוד היה מרגיש לא נעים שהוא מרמה אותם, ואילו ככה הוא נוהג על-פי אמונתו, וצדקת הרעיון היא שמכוונת את מעשיו, וזה כבר, לא יכולתי להכחיש, בוודאי עניין שונה לגמרי, כמובן.
מהאופה מיהרתי הביתה, כי בינתיים כבר נהייתי רעב כהוגן, ובגלל זה לא הסכמתי להתעכב יותר מלמלה או שתיים עם אנה-מריה, שבדיוק כשעמדתי לעלות דילגה במדרגות למטה.
היא גרה בקומה שלנו אצל השטיינרים, שאתם היינו נפגשים בזמן האחרון ערב-ערב אצל הפליישמנים הזקנים.
בעבר די התעלמנו מהשכנות הזאת, אבל עכשיו התברר שאנחנו מאותו הסוג, ולכן מתבקש שנחליף קצת דעות בערבים על הסיכויים המשותפים שלנו.
אנחנו שנינו היינו מדברים באותו הזמן על דברים אחרים, וככה נודע לי שהשטיינרים הם בעצם רק דוד ודודה שלה:
הוריה עומדים להתגרש, וכיוון שכבר כמה זמן הם לא הצליחו להגיע לשום הסכמה לגביה, החליטו ככה, שמוטב שתהיה כאן, כלומר לא אצל זה ולא אצל זה.
לפני-כן היתה בפנימייה, כמוני, אגב, מאותה סיבה עצמה.
גם היא בת ארבע-עשרה בערך.
יש לה צוואר ארוך.
מתחת לכוכב הצהוב כבר מתחילים לבלוט לה שדיים.
גם אותה שלחו אל האופה.
היא גם רצתה לדעת, אם יש לי חשק למשחק רמי קטן אחרי- הצהריים, בארבעה, אתה ועם שתי האחיות שגרות בקומה שמעלינו.
אנה-מריה מיודדת אתן, אבל אני מכיר אותן רק באופן שטחי מהמסדרון ומהמקלט.
הקטנה נראית רק בת אחת-עשרה או שתים-עשרה בערך, הגדולה, כמו שאני יודע מאנה-מריה, היא בת-גילה.
לפעמים, כשאני נמצא בחדר שלנו שפונה לחצר, אני גם רואה אותה במסדרון החיצוני ממול יוצאת מהבית או ממהרת לחזור אליו.
כמה פעמים גם פגשתי אותה בשער.
חשבתי לי שככה אולי אוכל להכיר אותה יותר מקרוב - רציתי דווקא.
אבל באותו רגע נזכרתי גם באבי, ואמרתי לאנה-מריה:
לא היום, כי גייסו את אבא שלי, ואז גם היא נזכרה מיד שכבר שמעה על העניין של אבי מהדודה שלה.
היא העירה את ההערה הזאת:
ברור.
שתקתי קצת.
אחר-כך שאלה:
ומחר?
אבל אני אמרתי לה:
עדיף מחרתיים.
וגם אז הוספתי מיד:
אולי.
כשהגעתי הביתה, כבר מצאתי את אבי ואת אמי החורגת יושבים אל השולחן.
בזמן שאמי החורגת התעסקה סביב הצלחת שלי, היא שאלה אותי אם אני רעב.
אמרתי לה:
נורא.
פתאום, בלי לחשוב על שום דבר אחר, ומפני שבאמת זה היה ככה.
ואז היא מילאה לי את הצלחת, אבל לה כבר כמעט לא שמה כלום.
ודווקא לא אני אלא אבי שם לב לזה, ושאל אותה:
למה.
היא ענתה בערך ככה, שכרגע הקיבה שלה לא מסוגלת לקלוט שום אוכל, ואז גם אני הבנתי תיכף איזו טעות עשיתי.
נכון אמנם שאבי לא היה מרוצה מההתנהגות שלה.
הוא טען שדווקא עכשיו, כשזקוקים מאוד לכוח שלה ולכושר העמידה שלה, אסור לה להיכנע.
אמי החורגת לא ענתה, אבל שמעתי משהו, וכשהרמתי את העיניים ראיתי גם מה:
היא בכתה.
גם הפעם זה היה מביך מאוד, השתדלתי להסתכל רק בצלחת שלי.
בכל-זאת שמתי לב לתנועה של אבי, שמבקש לגעת ביד שלה.
כעבור רגע שמעתי שהם מאוד-מאוד שקטים וכשהסתכלתי בהם שוב בזהירות הם ישבו והחזיקו ידיים והסתכלו זה בזה בריכוז גדול, כמו שגבר ואשה עושים.
אף פעם לא אהבתי את זה וגם עכשיו זה היה מביך.
למרות שבעצם זה דבר טבעי לגמרי, לדעתי.
ובכל-זאת אני לא אוהב את זה.
אני לא יודע למה.
כשחזרו לשוחח, מיד נעשה קל יותר.
שוב הוזכר אדון שוטו, בקיצור, וכמובן, המגרש השני שלנו:
אבי, שמעתי, הרגיע אותה שעל שני אלה לפחות, ככה ציין, "הוא יודע שהם בידיים טובות".
גם אמי החורגת הסכימה עם דברי ההרגעה שלו, אם כי היא שוב הזכירה, כאילו דרך-אגב, את עניין ה"בטחונות", לרמוז שהם מבוססים רק על אמון, ושאלה גדולה היא האם זה מספיק.
אבי משך בכתפיים וענה, שלא רק בחיי המסחר, גם בשאר "תחומי החיים" כבר אין ערובה לשום דבר.
אמי החורגת הסכימה אתו ישר באנחה עמוקה.
היא כבר הצטערה שהזכירה את זה וביקשה מאבי שלא ידבר ככה, שלא יחשוב על הדברים האלה.
אבל אז הוא שאל את עצמו איך תוכל אמי החורגת להסתדר עם כל הדאגות הגדולות הצפויות לה בזמנים קשים כאלה, בלעדיו, לבד.
אבל אמי החורגת ענתה, היא לא תהיה לבד, הרי גם אני כאן, לצִדה.
אנחנו שנינו, ככה היא הוסיפה, נשמור זה על זה עד שאבי יחזור ושוב יהיה אתנו.
וגם אותי היא שאלה, כשהיא מפנה את ראשה קצת הצדה:
נכון שככה יהיה?
היא חייכה, אבל השפתיים רעדו לה.
אמרתי לה:
נכון.
גם אבי הסתכל בי, המבט שלו היה רך.
זה ריגש אותי איכשהו, וכדי לעשות שוב משהו למענו, הרחקתי ממני את הצלחת.
הוא ראה ושאל למה עשיתי את זה.
אמרתי:
אין לי תאבון.
ראיתי שזה נעים לו - הוא החליק בידו על ראשי.
ומהמגע הזה, בפעם הראשונה ביום הזה, חנק גם אותי משהו בגרון, אבל לא בכי אלא מין בחילה.
הייתי מעדיף, שאבי כבר לא יהיה כאן.
זו היתה תחושה רעה מאוד, אבל חשתי אותה כל-כך ברור שלא יכולתי לחשוב על זה אחרת, ובאותו רגע התבלבלתי לגמרי.
מיד אחרי זה כבר יכולתי לבכות, אבל לא הספקתי, כי הגיעו האורחים.
אמי החורגת כבר הזכירה אותם קודם:
תבוא רק המשפחה הקרובה ביותר, ככה היא אמרה.
אבי עשה איזו תנועה ביד ואז היא הוסיפה:
אבל הם הרי רוצים להיפרד ממך...
זה הרי טבעי!
ותיכף גם צילצל הפעמון:
הגיעו אחותה הגדולה של אמי החורגת ואמה.
כעבור זמן קצר הגיעו גם הוריו של אבי, סבי וסבתי.
את סבתא מיהרנו להושיב מיד על הספה, כי המצב שלה הוא כזה, שאפילו דרך העדשה המגדילה העבה של המשקפיים שלה היא כמעט לא רואה כלום, ולפחות באותה המידה היא גם חירשת.
אבל היא בכל-זאת רוצה להשתתף בדברים שקורים סביבה ולהפיק מהם תועלת.
ואז היא גורמת טִרחה גדולה, כי מצד אחד צריך כל הזמן לצעוק לה לתוך האוזניים מה העניינים, ומצד שני, לבלום אותה בזהירות, שלא תתערב בהם, כי הפעילות הזאת שלה היתה גורמת רק מהומה.
אמה של אמי החורגת באה בכובע שש-אלי-קרב בצורת גביע, עם שוליים, ומלפנים היתה עליו גם נוצה באלכסון.
אבל מהר מאוד היא הורידה אותו, ואז התגלה השער היפה שלה, הדליל, לבן כמו שלג, עם המקלעת הדלילה הדקה.
יש לה פנים צרים צהובים, שתי עיניים גדולות כהות, ומהצוואר משתלשלים לה שני סרחי-עור נבולים.
היא דומה למין כלב-ציד חכם ומעודן מאוד.
הראש שלה כל הזמן רועד קצת.
עליה הוטל לארוז את התרמיל של אבי, כי בעבודות כאלו היא מומחית גדולה.
ואמנם היא ניגשה מיד למלאכה, לפי הרשימה שנתנה לה אמי החורגת.
אבל באחות המבוגרת של אמי החורגת לא יכולנו למצוא שום תועלת.
היא היתה הרבה יותר מבוגרת מאמי החורגת וגם נראתה כאילו שהיא בכלל לא אחותה:
קטנה, שמנמנה, ופניה כמו של בובת-עץ תמהה.
היא פיטפטה המון, גם בכתה, וחיבקה את כולם.
גם אני הצלחתי רק בקושי להשתחרר מהמגע הרך, שהריח מפודרה, של השדיים שלה.
כשהתיישבה, כל הבשר של הגוף שלה התמוטט לה על השוקיים הקצרות.
ובשביל לומר משהו גם על סבי:
הוא נשאר לעמוד על-יד הספה של סבתי, ובארשת סבלנית קפואה, שמע איך היא רוטנת.
בהתחלה התייפחה בגלל אבי, אלא שאחר-כך באו הדאגות שלה והתחילו להשכיח ממנה את הדאגה הזאת.
היא התלוננה שכואב לה הראש, שיש לה באוזן רעש וזמזום בגלל לחץ-הדם הגבוה שלה.
סבי כבר היה רגיל לזה, הוא אפילו לא ענה לה.
אבל הוא בכל-זאת לא זז ממנה, עד הסוף.
אף פעם לא שמעתי אותו אומר משהו, אבל בכל פעם שמבטי נקלע לשם, ראיתי אותו באותה הפינה, שבמשך אחר-הצהריים הלכה והיטשטשה לאט-לאט.
רק על מצחו המגולה ועל הקו העקום של אפו עדיין נפל קצת אור צהבהב, עמום כזה, עד שאישוני עיניו והחלק התחתון של פניו נבלעו בצל.
ורק מהברק של העיניים הזעירות היה אפשר לדעת שהוא בכל-זאת עוקב, בלי שירגישו, אחרי כל תנועה בחדר.
חוץ מזה באה עוד הדודנית של אמי החורגת עם בעלה.
לו אני קורא דוד וילי, כי זה שמו.
יש לו איזו בעיה קטנה בהליכה, בגלל זה הוא נועל על רגל אחת נעל עם סוליה עבה יותר.
מצד שני, הודות לזה הוא יכול ליהנות גם מהיתרון, שהוא לא חייב ללכת למחנה-עבודה.
יש לו ראש בצורת אגס, למעלה רחב, מקומר וקירח, ואילו בלחיים וכלפי הסנטר דק יותר.
במשפחה מכבדים את דעתו, כי לפני שפתח משרד הימורים למרוצי סוסים, עסק גם בעיתונות.
גם עכשיו הוא רצה מיד לדווח על חדשות מעניינות, שזכה בהן "ממקורות מהימנים", "אמינות לחלוטין", הגדיר אותן.
הוא התיישב בכורסה, פושט בנוקשות את הרגל הפגועה לפנים ומחכך את ידיו ברחש יבש, והודיע לנו שבקרוב "צפוי מפנה יסודי במצבנו":
נפתחו "דיונים חשאיים" על גורלנו "בין הגרמנים ובין בעלות-הברית, בתיווך נייטרלי".
שכן הגרמנים, ככה הסביר דוד וילי, "כבר יודעים היום בעצמם שמצבם בחזיתות חסר-תקווה".
הוא חשב שאנחנו, "יהדות בודפשט", ממש נתנו להם "הזדמנות פז" לממש את שאיפתם "לסחוט על הגב שלנו יתרונות מבעלות-הברית", שכמובן גם יעשו למעננו כל מה שאפשר.
כאן הוא הזכיר "גורם חשוב", לדעתו, שאותו הוא מכיר עוד מנסיונו העיתונאי, מה ש"העולם מכנה דעת-הקהל", אמר, שהמאורעות שקורים לנו "זיעזעו" אותה.
ההתמקחות קשוחה כמובן, כך המשיך, וזה בדיוק מה שמסביר את חומרת הגזרות שמטילים עלינו עכשיו אבל אלה רק תהליכים טבעיים ב"הצגה הגדולה, שאנחנו, בעצם, משמשים בה כלי של תמרון בינלאומי בממדים מדהימים".
ואולם, אמר, כמי שיודע יפה מאוד גם מה ש"קורה מאחורי הקלעים", הוא רואה בזה בסך-הכל "בלוף ראוותני", שנועד להשיג מחיר גבוה יותר, והוא מבקש מאתנו רק קצת סבלנות, עד "שהאירועים יתפתחו".
בעקבות הדברים האלה שאל אבי אם אפשר לצפות לזה כבר מחר, ואולי גם בצו-הגיוס שלו למחנה-העבודה הוא צריך לראות רק "בלוף", ובכלל, אולי הוא גם לא ילך למחנה-העבודה.
זה הביך קצת את הדוד.
נו, לא, מובן שלא.
אבל הוא אמר שהוא שקט בהחלט, כי בקרוב אבי שוב יהיה בבית.
זו שעה של הכרעה בשבילנו, ככה אמר, וחיכך תוך כדי כך את כפות-ידיו זו בזו.
וגם הוסיף ואמר את הדברים האלה:
הלוואי שהייתי יכול להיות כל-כך בטוח בכל ההימורים שלי כמו שאני בטוח בעניין הזה, כי אז לא הייתי עכשיו תפרן כזה!
הוא רצה עוד להמשיך, אבל בדיוק אז אמי החורגת ואמא שלה גמרו עם התרמיל, ואבי קם ממקומו כדי לאמוד כמה הוא שוקל.
אחרון הגיע אחיה הבכור של אמי החורגת, דוד לַאיוש.
הוא ממלא במשפחה שלנו איזה תפקיד חשוב מאוד, אם כי אני לא יכול לקבוע בדיוק איזה.
הוא ביקש מיד לדבר עם אבי בארבע- עיניים.
כפי ששמתי לב, את אבי זה עיצבן, הוא אמנם ענה בצורה מנומסת אבל רצה לגמור אתו מהר.
אלא שאז, באופן בלתי-צפוי, הוא ניגש לטפל בי.
אמר שהיה רוצה "לשוחח קצת" אתי.
הוא גרר אותי לפינה שוממה של החדר והעמיד אותי מולו עם הגב לארון.
הוא פתח ואמר שכמו שאני יודע, אבי "עוזב אותנו" מחר.
אמרתי שאני יודע.
ואז הוא רצה לשמוע אם הוא יחסר לי, עניתי לו, השאלה שלו קצת עיצבנה אותי, ש:
כמובן.
ומפני שחשבתי שזה אולי לא מספיק איכשהו, מיד הוספתי גם:
מאוד.
ועל זה הוא רק ניענע באריכות את הראש בהבעה מיוסרת.
אבל אחר-כך דווקא למדתי ממנו כמה דברים מעניינים ומפתיעים.
למשל, שתקופה מסוימת של חיי, "שנות הילדות המאושרות וחסרות-הדאגה", הנה היא מסתיימת עכשיו בשבילי ביום העצוב הזה.
בוודאי לא חשבתי על זה אף פעם בצורה כזאת, אמר.
הודיתי:
לא.
אבל אין ספק, המשיך, שדבריו, למרות זאת, לא מפתיעים אותי ביותר.
שוב אמרתי רק:
לא.
ואז הוא הודיע לי שבהיעדרו של אבי תישאר אמי ללא משענת, ואף-על-פי שהמשפחה "לא תסיר את עיניה מאתנו", הרי מעכשיו אני הוא שאהיה המשענת העיקרית שלה, כך, אמר, יהיה עלי אמנם ללמוד "מהי דאגה ומהו ויתור".
והרי ברור שמעכשיו לא יוכלו עוד חיי להתנהל על מי-מנוחות כמו עד כה, ואת זה הוא גם לא רוצה להסתיר ממני, כי הוא מדבר אתי "כמו עם מבוגר".
עכשיו כבר, ככה אמר, גם אתה חלק מהגורל היהודי המשותף, והמשיך ותיאר אותו ביתר הרחבה, והזכיר שהגורל הזה הוא "רדיפות שנמשכות כבר אלפי שנים בלא הפסקה", ובכל-זאת היהודים חייבים לקבל אותן בהשלמה, ובאורך-רוח כנוע, כי אלוהים הוא שגזר אותן עליהם מפני חטאיהם בעבר, ומסיבה זו עצמה רק ממנו נוכל לקוות למחילה.
עד אז הוא מצפה מאתנו, שבמצב חמור זה כולנו נעמוד במבחן "לפי כוחנו ויכולתנו" במקום שהוא בחר לנו.
אני, למשל, ככה נודע לי ממנו, אצטרך לעמוד בעתיד במבחן בתור ראש משפחה.
והוא התעניין לדעת אם אני מרגיש בי את הכוח והנכונות לזה.
אני אמנם לא ממש הבנתי את דרך-המחשבה שלו עד כאן, בייחוד לא את מה שאמר על היהודים, על החטאים שלהם ועל אלוהים שלהם, ובכל-זאת המלים שלו נגעו לי ללב.
לכן אמרתי לו:
כן.
הוא נראה מרוצה.
"יפה מאוד," אמר.
הוא ידע תמיד, בעצם, שאני בחור נבון, בעל "רגשות עמוקים ואחריות אישית רצינית", ובתוך כל האסונות זה נותן לו נחמה במידה מסוימת, כמו שהתברר מדבריו.
ועכשיו הוא אחז לי בסנטר והרים את הפנים שלי באצבעותיו, שמבחוץ יש עליהן אניצי שער ומבפנים טחב דק, וכך אמר בקולו החרישי, הרועד קצת:
אביך מתכוון לצאת לדרך ארוכה.
האם התפללת למענו?
היתה במבטו איזו חומרה.
ואולי זה מה שעורר בי רגש מביך של החמצה כלפי אבי, כי אני בעצמי באמת לא הייתי חושב על זה.
אבל עכשיו, כשהוא עורר בי את הרגש הזה, התחלתי להרגיש אותו פתאום כמו מין מעמסה, מין חוב וכדי להשתחרר מזה, הודיתי לפניו:
לא.
בוא אתי, אמר.
הייתי חייב להתלוות אליו לחדר שפונה אל החצר.
כאן התפללנו בין כמה רהיטים עתיקים שלא היו בשימוש.
קודם-כל הצמיד הדוד לַאיוש כובע שחור קטן, עגול, בגוון של משי, אל אותה נקודה אחורית בגולגלתו שהשער האפור המדולדל שלו יוצר שם קרחת זעירה.
גם אני נדרשתי להביא את הכובע שלי מחדר-הכניסה.
ואז הוא שלף מתוך המעיל שלו ספרון בכריכה שחורה, עם שוליים אדומים, ומהכיס העליון את משקפיו.
אחר-כך התחיל לקרוא את התפילה ואילו אני הייתי צריך לחזור אחריו על הנוסח, כל פעם את הפסוק שקרא לפני.
בהתחלה זה הלך טוב, אבל די מהר התחילה העבודה הזאת לעייף אותי, גם הפריע לי במידה מסוימת שאני לא מבין שום דבר ממה שאנחנו אומרים לאלוהים, כי אליו היה עלינו להתפלל בעברית, ואני הרי לא יודע את השפה הזאת.
וכך אפוא, כדי שבכל-זאת אוכל לעקוב אחרי הדוד לאיוש, נאלצתי להתרכז כל הזמן בתנועות השפתיים שלו, באופן שמכל זה נחרתו לי בזכרון רק פרכוס השפתיים הבשרניות הלחות והרחש הבלתי-מובן של שפה זרה, שאנחנו עצמנו מילמלנו.
נו, ועוד תמונה אחת, שראיתי דרך החלון, מעל לכתפיים של הדוד לאיוש:
בדיוק אז עברה בצעדים מהירים האחות הגדולה יותר במסדרון החיצוני ממול, שתלוי מעל לקומה שלנו, והלכה אל הדירה שלהם.
נדמה לי שאפילו התבלבלתי קצת בטקסט.
בכל-אופן, בסוף התפילה נראה הדוד לאיוש מרוצה והיתה לו על הפנים הבעה של משהו שגם אני כבר כמעט הרגשתי אותו:
הנה, סידרנו איזה דבר בעניין של אבי.
ובאמת, עכשיו היה יותר טוב, כמובן, ממה שהיה קודם, עם התחושה המכבידה ההיא של איזה חוב.
חזרנו לחדר שפונה אל הרחוב.
החשיך.
סגרנו את החלונות, שנייר האפָלה מודבק על השמשות שלהם, בפני הערב האביבי הכחול, ההָביל שבחוץ.
כך נסגרנו לגמרי בתוך החדר.
הרעש כבר עִייף אותי.
גם עשן הסיגריות התחיל לצרוב לי בעיניים.
נאלצתי לפהק הרבה.
אמה של אמי החורגת ערכה את השולחן.
את ארוחת-הערב היא הביאה אתה בתיק-היד הגדול שלה.
היא השיגה לכבוד זה בשר בשוק השחור.
את זה סיפרה עוד קודם, כשהגיעה.
אבי גם שילם לה בעדו מארנק העור שלו.
כולנו כבר ישבנו לארוחת-הערב כשהופיעו פתאום גם שטיינר ודוד פליישמן.
גם הם רצו להיפרד מאבי.
דוד שטיינר פתח מיד ואמר, ש"אל תפריעו לעצמכם".
הוא אמר:
אני שטיינר, בבקשה תישארו לשבת.
גם עכשיו הוא נעל נעלי-בית מרופטות, מתחת למקטורן הפתוח שלו בלטה לו הבטן החוצה וגם עכשיו היה לו בפה בדל הסיגר הנצחי שלו עם הריח הרע.
יש לו ראש ג'ינג'י גדול, והפסוקת הילדותית בתספורת שלו עושה רושם מוזר.
דוד פליישמן ממש הלך לאיבוד על-ידו, כי הוא דווקא קטנטן, נראה מטופח למדי, והשער שלו לבן, העור שלו אפור והמשקפיים ינשופיים, ויש לו תמיד הבעת פנים מודאגת קצת.
הוא קד קידות בשתיקה על-יד דוד שטיינר ופכר את האצבעות, כאילו כדי להתנצל, וכמעט היה רושם שזה בגלל דוד שטיינר.
אבל אני לא בטוח.
שני הזקנים הם צמד בלתי-נפרד, אף-על-פי שתמיד הם מתווכחים זה עם זה, כי בשום שאלה הם לא מסכימים ביניהם.
זה אחר זה הם לחצו לאבי את היד, ודוד שטיינר גם טפח לו -על הגב.
הוא כינה אותו "נערי הקשיש", וגם זרק את הבדיחה שלו הישנה:
בואו נוריד ראש ואף פעם לא נאבד את הראש.
עוד אמר, ועל כך הינהן גם דוד פליישמן במרץ, שגם להבא הם ימשיכו לדאוג לי ול"גברת הצעירה" (כמו שכינה את אמי החורגת).
הוא מיצמץ בעיניים הזעירות שלו.
אחר-כך אימץ את אבי אל בטנו וחיבק אותו.
אחרי שהם הלכו נבלע הכל ברעש כלי האוכל, בהמולת השיחה, באדי האוכל ובעשן הסיגריות הסמיך.
מתוך הערפל שאפף אותי כבר הגיעו אלי עכשיו רק פיסות שבירות של פרצופים או תנועות, וכאילו בנפרד מהם הראש הרוטט, הצהוב, הגרמי של אמה של אמי החורגת, שדואגת לכל צלחת;
ואחר-כך שתי כפות-הידיים של דוד לאיוש, מתרוממות לפניו במחאה, הוא לא רוצה את הבשר, כי זה בשר חזיר, ואסור על-פי הדת;
הלחיים השמנמנות של אחותה הגדולה של אמי החורגת, סנטרה המתנועע ועיניה הדומעות.
אחר-כך התרוממה במפתיע בעיגול האור של המנורה הוורודה גולגלתו החלקה של דוד וילי ושמעתי את פירורי הפרשנות האופטימית שלו;
ואחר-כך אני זוכר עוד את הדברים החגיגיים של דוד לאיוש, שנתקבלו בדממה מוחלטת, והוא ביקש בהם את עזרת אלוהים בעניין זה, ש"במהרה נוכל שוב כולנו לשבת בשלום ובאהבה ובבריאות טובה".
את אבי כמעט לא ראיתי וגם לגבי אמי החורגת הבנתי רק שבאמת דואגים לה ומתייחסים אליה באדיבות כמעט יותר מאשר אל אבי, ושבשלב מסוים כאב לה הראש, וכמה מהנוכחים התעניינו ושאלו אם היא רוצה אולי גלולת הרגעה או תחבושות קרות, אבל היא לא רצתה לא גלולה ולא תחבושות.
מפעם לפעם לא יכולתי שלא לשים לב לסבתי שהפריעה כל-כך, שכל הזמן היה צריך להוליך אותה בחזרה אל הספה - אל כל התלונות שלה והעיניים שלה שלא רואות כלום ושמבעד לזגוגיות המגדילות העבות, המכוסות אדים מהדמעות, הן נראות כמו שני חרקים מוזרים שמפרישים זיעה.
ברגע מסוים קמו כולם מהשולחן.
ואז התחילה הפרידה הסופית.
אבל סבתי וסבי הלכו לחוד, קצת לפני שהלכה המשפחה של אמי החורגת.
ואולי החוויה המרשימה ביותר שנשארה לי מכל הערב הזה היה המעשה האחד והיחיד שעשה סבי, שבגללו שמו אליו לב:
הוא הצמיד להרף-עין את ראש הציפור המחודד, הזעיר שלו, אל מעילו של אבי אל החזה, אבל בצורה פראית לגמרי, מטורפת ממש.
כל הגוף המכווץ שלו התעוות.
אחר-כך מיהר החוצה, מוליך את סבתי בזרועה.
כולם פינו להם דרך.
אחר-כך היו כמה שחיבקו אותי, והרגשתי על הלחיים את החותם הדביק של שפתיים.
סוף-סוף השתרר פתאום שקט, אחרי שכולם הסתלקו.
ואז נפרדתי גם אני מאבי.
או בעצם, הוא ממני.
אני לא כל-כך יודע.
גם את הנסיבות אני לא זוכר בדיוק.
אבי יצא כנראה עם האורחים, מפני שברגע מסוים נשארתי לבד על-יד השולחן עם שרידי ארוחת-הערב, והתעוררתי לחיים כשאבי חזר.
הוא היה לבד.
ביקש להיפרד ממני.
מחר מוקדם בבוקר כבר לא יהיה זמן לזה, ככה אמר.
גם הוא, באופן כללי, העיר כל מיני הערות בקשר לאחריות שלי ובעניין זה שעכשיו נהייתי מבוגר.
אותם הדברים שכבר שמעתי אחרי-הצהריים מדוד לאיוש, רק בלי אלוהים, ולא במלים כל-כך יפות, והרבה יותר בקיצור.
הוא הזכיר גם את אמי:
שיער שאולי היא תנסה עכשיו "לפתות אותי לעבור מהבית אליה".
שמתי לב, המחשבה הזאת הטרידה אותו מאוד.
כי הרבה זמן הם רבו בעניין הבעלות עלי, שניהם, עד שבית-המשפט הכריע לבסוף לטובת אבי.
אז עכשיו, אחרי הכל - ובעיני זה היה מובן - הוא לא היה רוצה לאבד את הזכויות עלי רק בגלל מצבו הנחות.
אבל הוא סמך לא על החוק אלא גם על הבנתי ועל ההבדל שבין אמי החורגת, ש"בנתה קן משפחתי חמים" בשבילי, ובין אמי, שדווקא "נטשה" אותי.
התחלתי להקשיב לו, כי בנקודה הזאת קיבלתי מאמי מידע שונה:
לפי הגִרסה שלה אבי הוא שהיה אשם.
ולכן היא גם נאלצה לחפש לה בעל אחר, איזה דוד דִינִי אחד (בעצם דֶנֶש) שחוץ מזה בדיוק בשבוע שעבר יצא גם-כן למחנה-עבודה.
אבל משהו ממשי, מדויק יותר לא הצלחתי לברר אף פעם, ועכשיו גם חזר אבי לעניין אמי החורגת, והזכירי לה אני חייב תודה על שהוציאו אותי מהפנימייה, המקום שלי הוא "בבית על-ידה".
הוא דיבר עליה עוד הרבה ועכשיו כבר ניחשתי למה אמי החורגת לא מקשיבה לשיחה:
דבריו היו בוודאי מביכים אותה.
אבל אותי הם התחילו לעייף קצת.
ואני בעצמי כבר לא יודע מה הבטחתי לאבי כשביקש את זה ממני.
בכל-אופן, כעבור רגע מצאתי את עצמי פתאום בין זרועותיו, והחיבוק החזק שלו בא לי בהפתעה אחרי מה שאמר, ובלי שום הכנה איכשהו.
אני לא יודע אם בגלל זה התחילו לרדת לי דמעות, או פשוט בגלל העייפות, ואולי מפני שמאז האזהרה הראשונה של אמי החורגת בבוקר התכוננתי איכשהו לזה, שברגע המסוים הזה הן חייבות לבוא ויהי-מה.
כך או כך, טוב שזה קרה ככה, ולפי הרגשתי, גם לאבי היה נעים שהוא יכול לראות אותן.
אז אחרי זה הוא שלח אותי לישון.
ובאמת כבר הייתי עייף מאוד.
אבל לפחות, חשבתי לי, הצלחנו לשלוח את המסכן למחנה-עבודה עם זכרון של יום יפה.
2 כבר עברו חודשיים מאז שנפרדנו חגיגית מאבי.
הקיץ הגיע.
אבל בגימנסיה שיחררו אותנו מזמן לחופש הגדול, עוד באביב.
הסיבה שנתנו:
יש מלחמה.
גם המטוסים באים לעתים קרובות להטיל פצצות על העיר וגם ליהודים נחקקו מאז חוקים חדשים.
זה שבועיים שגם אני חייב לעבוד.
הודיעו לי על נייר רשמי:
"זכית בשיבוץ למקום עבודה קבוע." ההודעה
יועדה ל"נער גְיורְג קובֶש, מועמד לכוחות-העזר", ומזה הבנתי מיד שידו של ה"לְוֶנְטֶה" (ארגון-נוער הונגרי טרום-צבאי, שהמחלקה היהודית שלו גייסה בעת ההיא את הנערים היהודים לעבודה) בדבר.
אבל שמעתי גם שבזמן האחרון דואגים להעסיק בבתי-חרושת או במקומות דומים אחרים את אלה שבגלל גילם, כמוני, עדיין אינם כשרים ממש לשירות- העבודה.
אתי, מאותן הסיבות, יש עוד כשמונה-עשר בנים בערך, גם הם בני חמש-עשרה פחות או יותר.
מקום העבודה הוא צֶ'פֶל, בחברת-מניות אחת ששמה "מפעלי שֶל לזיקוק נפט".
כך אפוא השגתי לי בעצם עוד זכות-יתר אחת, שהרי עם כוכב צהוב אסור לצאת מגבולות העיר, ואילו אני קיבלתי תעודה רשמית ועליה גם חותמת של מפקד המפעל הצבאי, שעל-פיה אני רשאי לעבור את "גבול המכס של צ'פל".
חוץ מזה, על העבודה עצמה אי-אפשר להגיד שהיא מעייפת במיוחד, בחברת הנערים האחרים יוצא שהיא אפילו די משעשעת, מין עזרה בבנייה, בעיקר.
בתי-הזיקוק נפגעו בהפצצה מהאוויר ועלינו הוטל להשתדל לתקן את הנזק שגרמו המטוסים.
גם מנהל-העבודה, זה שאנחנו נתונים למרותו, הוגן מאוד כלפינו:
בסוף השבוע הוא אפילו מחשב לנו את השכר בדיוק כמו לפועלים הרגילים שלו.
אבל אמי החורגת שמחה בעיקר על התעודה.
כי עד עכשיו בכל פעם שיצאתי לאיזה מקום היא דאגה מאוד תמיד, איך אוכל להזדהות בשעת הצורך.
ואילו עכשיו היא כבר לא צריכה לדאוג.
כי הרי התעודה מעידה עלי שאני לא חי סתם בשביל עצמי אלא מביא תועלת מלחמתית לתעשייה הצבאית, וזה כבר מחייב יחס שונה לגמרי, כמובן.
גם המשפחה חושבת ככה.
רק אחותה המבוגרת של אמי החורגת רוטנת קצת, כי עכשיו אני צריך לעבוד עבודה גופנית, והיא שאלה כמעט בדמעות:
האם בשביל זה הלכתי לגימנסיה?
אמרתי לה, זה רק בריא, לדעתי.
גם דוד וילי תמך בי מיד וגם דוד לאיוש הזהיר אותה:
אנחנו חייבים לקבל את מה שגזר עלינו אלוהים, ועל זה היא כבר לא ענתה כלום.
ואז עוד קרא לי הדוד לאיוש הצִדה והחליף אתי גם כמה מלים רציניות יותר:
הוא הזהיר אותי, בין, היתר, שלא אשכח שבמקום העבודה שלי אני לא מייצג רק את עצמי, אלא גם את "כל בני הקהילה היהודית", וגם בגלל זה עלי להקפיד על התנהגותי, כי מעכשיו כבר ישפטו על-פיה את כולם.
האמת היא שבכלל לא הייתי מעלה את זה בדעתי.
אבל ביני לביני הודיתי:
אולי הוא צודק, כמובן.
גם מאבי ממחנה-העבודה מגיעים מכתבים באופן סדיר:
הוא בריא, תודה לאל, עומד יפה בעבודה, והיחס, הוא כותב, גם הוא אנושי.
גם המשפחה מרוצה מתוכן המכתבים.
גם הדוד לאיוש סבור:
עד עכשיו היה אלוהים עם אבי, והוא דחק בי בעניין התפילה היומית, כדי שגם להבא אלוהים ידאג לו, שהרי הוא השולט על כולנו.
ואילו הדוד וילי הבטיח לי:
בין כך אנחנו רק צריכים להחזיק איכשהו מעמד "תקופת-מעבר קצרה", שכן - ככה הסביר - נחיתת בנות-הברית כבר "חרצה עכשיו סופית את גורלם של הגרמנים".
גם עם אמי החורגת הסתדרתי עד עכשיו בלי שום חילוקי- דעות.
היא דווקא, שלא כמוני, נאלצת להתבטל, שכן הורו:
יש לסגור את החנות, כי מי שהדם שלו לא טהור אינו רשאי לעסוק במסחר.
אבל נראה שהקלף שאבי הימר עליו, אדון שוטו, ניצח, כי אדון שוטו הזה מביא לנו כל שבוע בנאמנות, כמו שהבטיח לאבי, את חלקנו ברווח מהמגרש שלנו שנמצא בידיו ושמגיע עכשיו לאמי החורגת.
גם בפעם האחרונה הוא בא בדיוק בזמן ושם לנו סכום נכבד על השולחן, ראיתי.
הוא נישק לאמי החורגת את היד, וגם בשבילי מצא כמה מלים ידידותיות.
וכרגיל התעניין בפרוטרוט גם בשלומו של ה"אדון המנהל".
כשכבר עמד להיפרד מאתנו, נזכר עוד במשהו.
הוא הוציא מהתיק שלו חבילה.
פניו היו נבוכים קצת.
אני מקווה, גברתי הנכבדה, כך אמר, שזה יביא תועלת בבית.
בחבילה היו שומן, סוכר ועוד כמה דברים דומים.
אני חושד שהביא אותם מהשוק השחור, אולי מפני שגם הוא קרא את ההוראה שלפיה, במה שנוגע לאספקת המזון, תושבים יהודים חייבים להסתפק מעכשיו במנות קטנות יותר.
אמי החורגת ניסתה לסרב בהתחלה, אבל אדון שוטו התעקש מאוד וסוף-סוף הרי היא לא יכלה, כמובן, לבוא אליו בטענות על תשומת-הלב שלו.
כשנשארנו לבד היא אפילו שאלה אותי אם גם אני חושב שהיא נהגה בסדר כשהסכימה.
חשבתי שכן, כי הרי אסור היה לה לפגוע באדון שוטו ולא לקבל, סוף-סוף הוא התכוון רק לטובה.
זאת היתה גם דעתה, והיא אמרה עוד שהיא מאמינה שגם אבי היה מצדיק את התנהגותה.
האמת היא שזה מה שגם אני חושב.
חוץ מזה, דברים כאלה היא יודעת בדרך-כלל יותר טוב ממני.
פעמיים בשבוע אני גם הולך לבקר את אמי, בשעות אחר- הצהריים שמגיעות לה, כרגיל.
אִתה דווקא יש לי יותר בעיות.
כי כמו שאבי ניבא, היא באמת לא יכולה בשום פנים לקבל שמקומי אצל אמי החורגת.
היא אומרת שאני "שייך" לה, לאמא.
אבל בית-המשפט, כידוע לי, מסר אותי לידי אבי, ולכן, באמת, ההחלטה שלו היא שקובעת.
ובכל-זאת גם ביום ראשון הזה חקרה אותי אמי איך אני רוצה לחיות, כי לדעתה, רק הרצון שלי הוא שחשוב, ואם אני אוהב אותה.
אמרתי לה:
איך לא אוהב אותה!
אבל אמי הסבירה שלאהוב פירושו ש"נאמנים למישהו", ואילו היא רואה שאני נאמן לאמי החורגת.
ניסיתי להבהיר לה שהיא רואה את זה לא נכון, כי הרי זה לא שאני נאמן לה אלא, כמו שגם היא בעצמה יודעת, אבי הוא שהכריע ככה לגבי.
אבל על זה היא ענתה שכאן מדובר בי, בחיים שלי, ועל כך אני דווקא צריך להחליט בעצמי.
וגם-כן, שעל אהבה "לא המלים מעידות, אלא המעשים".
הלכתי ממנה די מודאג:
אני לא יכול להרשות שהיא תחשוב באמת שאני לא אוהב אותה, אבל מצד שני אני גם לא יכול להתייחס ברצינות גמורה למה שהיא אמרה, שהרצון שלי הוא שקובע ושבעניינים שלי אני צריך להחליט בעצמי.
תחילת עמוד 25 אנחנו יושבים אל השולחן הארוך, על הבמה.
שחקן גרמני, סופר בוסני בשנות החמישים לחייו, גברת גרמנייה שמנחה את הפאנל, סופרת קרואטית כבת שלושים, מתורגמנית קרואטית, היסטוריון סרבי, סופר סרבי צעיר ואנוכי.
כשלושים אנשים יושבים בקהל, מאחוריהם גלים של אנשים.
היום יום שבת, השעה אחת בצהריים.
אנחנו בדוכן 507 באולם D.
המוני בני אדם מצטופפים במזנונים.
מרק עוף, נקניקייה מבושלת, סלט תפוחי אדמה, הוט דוג, בירה, מיצים ממותקים.
מעט רחוק יותר, מחלקים גם קפה.
זה ארבעים שנה אני מוצא את עצמי מדי פעם בפינות נידחות בגרמניה, והנקניקיות עדיין ראויות למאכל, מה שאי אפשר לומר על הנקניקיות במולדתי, שנהרסו לחלוטין בעשרים וחמש השנים האחרונות.
צפיפות נוראית בצינורות הזגוגית המחברים בין האולמות.
הרבה צעירים נדחפים, משתהים, מתיישבים, כמעט כולם מחופשים.
תלמידי תיכון רשאים להיכנס בחינם, וגם התחבורה הציבורית העירונית והבינעירונית עומדת לרשותם ללא עלות.
בימים האלה העיר כולה מלאה בצעירים מחופשים, לובשי פאות, כמה מהם לא טורחים להגיע ליריד, רק נוסעים ממקום למקום, חינם אין כסף.
אחרי זמן-מה אני מבין מדוע הצעירים התוססים, חסרי הדאגה, מזכירים לי דווקא את הצבא:
הפאות והתחפושת הן כמו מדים.
אפשר לחוש בהן באיזו השפעה עממית שורשית, בעיקר בשמלות הרחבות הלבנות של הבנות.
מרבית הפאות אדומות וארוכות, והן חביבות על הנערים כמו על הנערות.
אם הם מביאים אישור שביקרו ביריד, זה יובא בחשבון בקביעת הציון השנתי.
בדרך הנה ראיתי גם כמה מורים, שמסבירים דבר-מה לארבעה-חמישה צעירים, אפשר שהם נתנו להם קצת רקע על הדוכנים שעמדו לבקר בהם.
בשביל התיכוניסטים, הביקור ביריד נחשב כאילו קראו כמה ספרים.
הם לא קראו אף לא ספר אחד.
אי אפשר לקנות ספרים ביריד, הספרים רק מוצגים לראווה על המדפים, מבלי לעורר שום עניין.
איש לא מרים אותם, אפילו הכלבים לא מרחרחים אותם.
הסופרים (כלומר אלה המכונים סופרים), כפי שמצופה מהם, משיבים לשאלות העמוקות והרציניות מפי עיתונאים והמנחים.
הסופרים הרגילים מתחלפים מדי חצי שעה, הסופרים המפורסמים מדי שעה.
זה מה שמגיע להם, הרי יש כאן דמוקרטיה.
ההתקהלות הגדולה ביותר נצפית סביב הדוכנים של ערוצי הטלוויזיה, שם שואלים מנחי טלוויזיה ידועים את סופרי-העל, המוכרים גם הם מן המרקע, את אותן שאלות בדיוק ששאלו העיתונאים והמנחים בפאנלים.
יש ביריד הרבה סופרות.
זהו שוויון זכויות.
האזרח הפשוט שמגיע לביקור נעצר לכמה רגעים מול המסכים, בעודו אוחז עיתון או עלון, ואף על פי שהוא לא קולט הרבה מהנאמר בריאיון, משום רעש הרקע הבלתי פוסק, הוא לפחות כאן, הוא הגיע הנה, זכותו לעצור היכן שמתחשק לו, כפי שזכותו גם לעמוד בתור במזללות.
המשפחות מסתובבות יחד, לא מחפשות חברה, המבקרים הבודדים כלואים כל אחד בתוך עולמו, רק אנשי המקצוע, אנשי המו"לות, דוהרים בעדר.
אפשר לזהות אותם ממרחקים, הם היחידים שלובשים חליפות.
ילדים מתרוצצים, משתובבים עם בובות אנוש ענקיות, מכוסות פרווה מכף רגל ועד ראש, ההורים מצלמים אותם בצייתנות, לשבת הזו כבר לא יצטרכו עוד תוכניות.
כל הספרים בגרמנית, כל כתבי העת בגרמנית.
מוצגים אלפי ספרים, עשרות אלפי ספרים.
כאן משקיעים בספרות.
כל אירופה מציגה כאן.
לא נחתמות עסקות ענק, אבל מוכרחים להיות כאן.
מי שלא כאן, לא קיים.
בערב, במקומות תצוגה נוספים ברחבי העיר, בתיאטראות, בפאבים האופנתיים ובבסיסי הצבא מופיעים אותם הסופרים ועונים את אותן התשובות שנתנו לאותן השאלות בדיוק ששאלו אותם ביריד.
גם הקהל, כך נדמה, הוא אותו הקהל.
כל אומה, קטנה ככל שתהיה, מרגישה צורך להגיע הנה, ולהציג את עצמה, גם אם בצניעות.
הפגנת הנוכחות הזו מתוקצבת מכספי המדינה, לעתים בנדיבות, לעתים בקמצנות.
ברוב המקרים, המבקרים שהגיעו מארצות רחוקות מדווחים על המתרחש בנחלתם.
זהו חלקם בפוליטיקה העולמית.
רובם הוכשרו לשמש דוברים.
הם סופרים שלעולם לא ידברו על ספרות.
פעם תרגמו את אחד הספרים שלהם, והתרגום זכה לתהודה מסוימת, ומשום שרובם ככולם קיבלו מלגות מגרמניה ונהנו מלימודי גרמנית בחינם, הם ראויים עכשיו להביע את הדעות המקובלות על מרבית הגרמנים, גם אם הגיעו הנה בשליחותה של ארצם הרחוקה.
הם בני טיפוחם.
בעשורים האחרונים נהוג להחזיק בדעות ליברליות, ואנשים זרים שמסוגלים לדקלם את הסיסמאות הנכונות, גם אם במבטא כבד ובשגיאות דקדוק, יזכו ליחס השמור לבני אנוש.
זה פס ייצור המוני של דעות פוליטיות זהות.
הטרנד התורני הוא לדוש במלחמת העולם הראשונה.
היא פרצה בדיוק לפני מאה שנה.
איזה מזל.
ואיזה מזל שאוטוטו תפרוץ מלחמת העולם השלישית.
מי שקבע את נושאי הדיון בפאנלים עוד לא ידע את זה, אבל עכשיו אפשר למתוח קווים מקבילים בין מה שקרה אז לבין מה שקורה היום.
כמה טוב שאפשר להזדעזע יחד מן הדברים האיומים שמתרחשים בצדה המזרחי של אירופה, הרי דברים כאלה לעולם לא יקרו להם, לגרמנים.
הם לא מבינים עד כמה הם מתנשאים בבהלה המבוימת הזו.
יתרה מזאת, הם לגמרי משוכנעים שדעותינו זהות לחלוטין לשלהם.
הסופרת הבלרוסית הצעירה (דוברת גרמנית שוטפת) מקשיבה בקנאה לסופר האוקראיני (שגם הוא דובר גרמנית רהוטה), משום שבאוקראינה צפויה לפרוץ מלחמה, והיא תעלה את המניות של הסופר האוקראיני לכמה שנים.
הבלרוסים המסכנים לא יקבלו זכות דיבור בעתיד הנראה לעין, אחרי שכל הקלפים של מזרח אירופה נטרפו מחדש בגלל המשבר באוקראינה.
עד עכשיו, אוקראיני אחד היה שווה שלושה בלרוסים.
מעכשיו, הוא יהיה שווה שלושים בלרוסים.
אפילו העניין השולי, הזעיר שעוררו בעבר הבלרוסים, יתפוגג.
גם אנחנו, ההונגרים, ניפגע.
עד עכשיו, הונגרי אחד היה שווה שניים-שלושה אוקראינים, אבל בעתיד שלושה הונגרים ישתוו לאוקראיני אחד.
לפני עשרים וחמש שנים כולם התעניינו רק בנו, כי אנחנו היינו המבצר המערבי ביותר של האויב.
הם היו מוכרחים להפיג את המתח, ולגרום לצבא שלנו להרפות.
היום, אנחנו כל כך רפויים, שאיש כבר לא שם לב אלינו.
מדי פעם מזמינים אותנו, ורק אם אנחנו מואילים בטובנו להזדעק על מעשי הזוועה שמחוללים פראי האדם בגבולנו המזרחי, הם מוכנים לאשרר מחדש שאנחנו שייכים אליהם, אל המעמד העליון.
בתור בובות בחלון ראווה, אנחנו עדיין שווים משהו.
בני העמים הקטנים מבינים זה את זה מהר.
בני העמים הגדולים מעדיפים להישאר במעגל הצאצאים של העמים הגדולים.
אין שום תאימות בין המנטליות של העמים הקטנים לזו של העמים הגדולים.
בסוף אתה מתרגל לזה.
אין טעם להתמרד.
במפגשים עם הקהל אנחנו מוכרחים להיות משעשעים.
כל קלישאה, שבמולדתי מזמן אבד עליה הכלח, מתקבלת כאן בברכה.
מי שמסוגל לשעשע את קהלו, הוא סופר.
הם לא קראו אפילו שורה אחת שלו, בין אם הוא סופר ידוע או חסר שם, אבל אם הוא מצחיק ותמציתי, הם יאהבו אותו.
חמישה-שישה משפטים, ומגיע תורו של הבדרן הבא.
גם אני קצרתי מחיאות כפיים עם הקלישאה שמלחמת העולם הראשונה לא הסתיימה עד עצם היום הזה.
אני באמת חושב שזה נכון, אבל זו טענה שטחית.
ולכן, אני מוסיף שיש מי שטוענים כי היא התחילה כבר במלחמות נפוליאון.
הקהל הפסיק לצחוק.
אף אחד לא יודע מי זה נפוליאון.
אנחנו יושבים אל השולחן הארוך, ומדברים על מלחמת העולם הראשונה.
השחקן הגרמני מקריא מאמר.
ההיסטוריון הסרבי מדבר באריכות, והגברת הקרואטית מתרגמת אותו לגרמנית.
בקהל יושבים בנחת, אחדים קמים, אחרים מצטרפים.
מאחורי הכיסאות, גלים של אנשים.
אנחנו מדברים על ההתנקשות בסרייבו.
אחרי מגיע תורו של הסופר הבוסני, כבן חמישים.
הוא מדבר בקול שקט, בגרמנית, ונתקע כל הזמן.
אני מתכונן לנמנם בעיניים פקוחות.
פתאום אני שומע שסבא שלו היה חבר בקבוצת המחתרת של גברילו פרינציפ.
הוא הביא איתו ספר בקרואטית, את ספר הזיכרונות של סבו, שראה אור ב-1964.
הוא ראה אור בגרמנית?
לא, הוא לא.
משתתפי הפאנל מנידים בראש בצער, כמה ראוי היה לתרגם ספר כזה לגרמנית.
ברור שמלבד המתורגמנית, איש לא מכיר את הסיפור.
הקהל לא מניד בראשו, הקהל לא הזדעזע בכלל שספר הזיכרונות הזה, של מתנקש בוסני אלמוני, לא ראה אור בגרמנית.
הסופר הבוסני מספר שאיוו אנדריץ' כתב מכתב לסבא שלו, כי גם הוא היה חבר במחתרת.
הקהל לא מניד עפעף.
פרס הנובל לא מגן עליך מפני השכחה.
הנכד מגלה שהוא לא ידע שום דבר על ההתנקשות.
זה מוצא חן בעיניי, כי זה לא משהו טריוויאלי להודות בו.
הוא היה בן שבע עשרה כשסבא שלו נפטר, והוא לא חשב בכלל לשאול אותו על זה.
דבריו נשמעו אמינים עד כדי כך, שלרגע חשבתי שהוא בכלל לא סופר.
סבא שלו ישב ארבע שנים בטרזינשטט, ושם חלה בשיגרון.
עד סוף ימי חייו, לא היה יכול לקום מהכיסא.
והנכד עצמו באמת לא היה סופר, אלא איש טלוויזיה נשוי לאישה גרמנייה, שברח בדרכים-לא-דרכים מסרייבו ב-1993, מבלי לדעת מילה אחת בגרמנית.
היום הוא עובד ברדיו הגרמני.
הוא משתתק.
הדיון נמשך.
כעת תורה של האישה הקרואטית, שמצהירה כי אינה יודעת על מלחמת העולם הראשונה דבר מעבר למה שלימדו אותה בבית הספר, מה שלא הפריע לה לכתוב ספר על מלחמת העולם הראשונה, ספר שאפילו תורגם לגרמנית.
עכשיו כולם שמחים.
היא מתארת בפרטנות איך ילדים בני חמש-עשרה, שש-עשרה קושרים קשר לביצוע התנקשות.
אני מבקש מהנכד של המתנקש את ספר הזיכרונות של סבו, ומדפדף בו.
אני מרפרף, הוא נראה מעניין.
האישה הקרואטית ממשיכה לדבר על רזי נפשותיהם של נערים בני שבע עשרה.
אני לא מצליח להתאפק, ואומר בשקט לנכדו של המתנקש:
"גברילו פרינציפ ביצע את ההתנקשות שלושה שבועות לפני יום הולדתו העשרים."
"אני יודע," הוא אומר.
"בגלל זה לא דנו אותו למוות," אני מוסיף.
"נכון," הוא מאשר.
"באותה תקופה הוא נחשב לקטין ואי אפשר היה לדון למוות קטינים."
אף אחד לא קם ואומר לה, גברתי, גברילו פרינציפ לא היה בן שבע עשרה, אלא כמעט בן עשרים.
יושבים להם כל חובבי הספרות, וצורכים קצת תרבות.
הם יושבים ביריד כאילו קראו משהו בימי חייהם.
יריד ספרים הוא דבר מבורך.
מחר הוא יינעל, והוא ייפתח שוב בשנה הבאה.
עד אז, אין צורך לקרוא שום דבר.
סתיו סילבסטר גָץ', שומר היערות בן ה-44 ברשות היערות של צפון הונגריה, פסע בשבילים הבלתי נגמרים של היער בעייפות מסוימת.
הוא היה בדיוק בנקודת האמצע בין ההתלהבות של ראשית הקריירה, ובין חוף המבטחים של הפנסיה, ולמען האמת, הוא מאס ביער, שהכיר בו כל עץ ועץ.
לגעגועיו לא היה מושא ממשי, אבל הם מילאו את הצעידות הארוכות שצעד בבדידותו בזיכרונות שונים ומשונים, בהרהורים ובניחושים באשר לעתיד לבוא.
בהתחלה הוא היה מהרהר לו בשקט, אבל עם הזמן התרגל להגות בקול רם את מחשבותיו, כי כל דבר, אפילו קולו שלו, היה עדיף על פני השלווה האילמת של היער.
אם אדם בודד מדבר בקול רם, אין זה סימן לשיגעון, במיוחד כשמדובר בסילבסטר גָץ', שבסך הכל ביטא בקול רם מראות וזיכרונות שעלו וצפו מן העבר.
יום אחד, למשל, הוא נעמד ליד עץ אלון והתבונן ארוכות בפרפרכתום שנראה כמו העתק מדויק של העלים סביבו.
"מתי ראיתי את זה בפעם הראשונה?" שאל שומר היערות.
כנפי הפרפר הזכירו במדויק את העלים, לא רק בצבע אלא גם בצורה, ואפילו בתבנית של קצה העלה.
הוא היה בן שש, אולי שבע כשראה לראשונה את היצור הזה.
"תסתכל," אמר אבא שלו, שגם שמו היה סילבסטר, וגם הוא היה שומר יערות, "איזו חגיגה של הסוואה!
קוראים לו Tettigoniidae, והוא למעשה חרגול, אבל כדי להתגונן, הוא לבש צורה של עלה אלון."
"ומה אתה, אבא?" שאל הוא, כשהיה בן שש, שבע אולי.
"אני בן אדם שלבוש כמו שומר יערות," השיב אביו בחצי חיוך.
"וגם אתה, בני, אם ירצה אלוהים, תהיה שומר יערות כשתגדל."
"ואבא שלי צדק בעניין הזה," סיפר גָץ' לעצים שסביבו, והמשיך לצעוד בשביל המוכר לו לעייפה.
"הוא נפח את נשימתו בייסורים נוראיים, בבית החולים של מישקוֺלץ… כלומר," רצה להוסיף, "הוא כבר לא בן אדם ולא שומר יערות."
הוא נעצר ושקע במחשבות משום שהבין דבר-מה חדש.
"מי יודע איך זה עובד באמת," שאל לבסוף, "אם עלה צהוב ויבש הוא בעצם חרגול, ושומר יערות הוא בעצם בן אדם, יכול להיות ששום דבר הוא לא מה שהוא נראה בהתחלה, כי כל הדברים חיים ומתגוננים… האבן הזאת," הרים אבן אחת וזרק אותה, "מה היא באמת?
והסלע הזה, ופרח הפעמונית?
ורשות היערות של צפון הונגריה?
וכל העולם, מה הוא בעצם?"
הוא שוב נעצר, משום שלא יכול לענות על השאלה הזאת.
הוא תלש עלה ירוק, התבונן דרכו ובחן את הרשת העדינה של הערוצים הדקיקים והסימטריים שיצאו מתוך העורק המרכזי של העלה.
ואז הוא שאל בקול רם, כמעט בכעס:
"אם ככה, אז מה אמיתי?"
הוא סב על עקביו וחזר בשביל עד לעץ האלון שבו גילה את החרגולשהסווה את עצמו לעלה.
הוא עדיין ישב במקומו.
שומר היערות התבונן בו ארוכות, ופתאום נבהל.
אותו ייצור שכינה אביו בזמנו בשם המדעי Tettigoniidae, איבד לפתע את אחיזתו, נפל מהענף, ולאט מאוד, בדיוק כמו עלה שלכת, נשר אל האדמה בתנועת מטוטלת ונחת בערמה גבוהה של עלי שלכת.
הזקן והמכונית הסיפור הבא הוא לא סיפור אמיתי כלל וכלל.
אבל לא רק לסיפורים אמיתיים כדאי לנו להקשיב, מעניין גם לדעת כיצד מספרים סיפור שאינו אמיתי.
מי שסיפר אותו לפני חמש שנים היה מספר אותו ככה:
בשולי הכביש לבלטון הולך זקן יחף, לבוש בלויי סחבות.
לפתע מכונית גדולה מתקרבת אליו והוא מניף את ידיו.
המכונית נעצרת, הנהג פותח את הדלת.
"למה אתה מנופף, חבר?"
"לאן אתם נוסעים?"
"לבודפשט, חבר."
"תסכימו אולי לקחת אותי אתכם?" מתעניין הזקן.
"אין מקום באוטו, חבר," עונה הנהג.
הוא טורק את הדלת ודוהר הלאה.
כעת השמש זורחת והאגם מנצנץ ואנחנו יושבים ומספרים זה לזה סיפורים, וגם הסיפור הזה שב ועולה, אבל קצת אחרת.
בשולי הכביש לבלטון הולך זקן יחף, לבוש בלויי סחבות.
לפתע מגיעה מכונית ענקית.
היא עוצרת, הנהג פותח את הדלת.
"אתה הולך לבודפשט, פאפה?"
" כן," אומר הזקן.
"אז תיכנס לכאן, ניקח אותך," אומר הנהג בנימה ידידותית.
הזקן ניגש לרכב, מכניס את ראשו פנימה ושואל:
"רדיו יש לך?"
שני הסיפורים יפים, אבל אף לא אחד מהם הוא סיפור אמיתי.
האמת היא שזקן יחף הלך בשולי הכביש לבלטון, לבוש בלויי סחבות.
לפתע הגיעה מכונית ענקית, אבל לא עלה בדעתו של הזקן לנופף, והנהג כלל לא התכוון לעצור.
והסיפור הזה הוא אמיתי אמנם, אבל לא יפה כשני האחרים.
הכוכב היה לנו שלל עצום.
אמרו לי שהבאתי מזל לספינה, כי כבר כמה שבועות הם חזרו עם שלל של ארבעה או שבעה טון, ואילו היום, על פי הערכה גסה של מוּשקָט הזקן, אספו מרצפת הספינה לפחות שלושים וחמישה טון דגים אחרי שפתחו את הסלים והרשתות.
רוב האנשים עדיין עובדים על הדוברה, הזרקור שלנו מכוון לעברם, ולאורו המסנוור הם מאחסנים את הדגים בקרח, ממוינים לפי סוג, איכות וגודל.
הטלנו את העוגן באזור דֶרגִיצֶ'ה, סמוך לקני הסוף.
הודות לכך, האור שקישר בין שתי הספינות כמעט נעשה לגוף חי:
היתושים, השפיריות וכל חרקי הלילה האחרים בבָּלָטוֺן התעופפו והסתחררו בקטע האור המסנוור.
גם כאן, בתוך תא הפיקוד, אני בקושי מצליח לסלק אותם ממני, אף שכאן מאירה רק מנורת דייגים קטנה, בתוך פעמון נחושת וזכוכית.
מושקט הזקן השתרע לצדי, הניח עיתון על פניו ועכשיו הוא ישן.
הוא התכווץ בצורה כה מפליאה, עד שגם אני מצאתי לי מקום על הדרגש הצר והקצר להחריד, שגם שני גברים רזים, בקושי היו מוצאים בו מקום לשבת.
אני מדליק סיגריה ונושף את העשן למקום שבו התרכזו רוב החרקים, אני בוהה אל תוך הלילה הריק.
המגדלורים מהנמלים של שוֺמוֺג' משיבים לי מדי פעם קריצה.
מלבד זאת שורר כאן שקט, רק הגלים מפכפכים בתחתית הספינה.
לפתע אני שומע מישהו מן הירכתיים:
"הלו!
מישהו ראה את הכוכב?"
"איזה מן כוכב?" אני שואל כעבור זמן, משאיש לא ענה.
"את העיתון 'הכוכב'."
אני מביט סביב.
לפני ההגה, בתוך קופסת עץ שבורה למחצה, עומד המצפן, משמאל ומימין יש שני מדפים קטנים.
מושקט הזקן שומר שם את הטבק למקטרת, לצד כמה כוסות מלוכלכות, למקרה שיין או בירה יימצאו על הסיפון.
ושם נמצאים גם העיתונים:
"עם חופשי", "טבע וטכניקה", וגם "לאישה", כולם מרופטים ודהויים.
מרוב שעמום גם אני עיינתי בהם, אפילו התפלאתי מדוע יש לדייגים מנוי לעיתון "לאישה", אם אסור להעלות נשים לספינה.
יכול להיות שזו בדיוק הסיבה.
עברתי על ערמת העיתונים וצעקתי אל תוך החשכה:
"אין כאן שום 'כוכב'."
"השד ייקח את הבּאָלוג הזה."
אם מדובר בגיליון האחרון של "כוכב", חשבתי בלבי, הרי התפרסם שם סיפור קצר שלי.
אני מנסה לדמיין את תגובתו של הדייג הקשוח לסיפור שלי… ומתמלא ערגה.
איזה סופר היה מדמיין שמישהו יקרא סיפור קצר שלו לאור מנורת דייגים, כאן בדרגיצ'ה, סמוך לקני הסוף?
בכל זאת לא זכיתי לעסוק במקצוע המפוקפק ביותר בעולם – אני מנסה לשכנע את עצמי, ובקושי מצליח לשמור על קור רוחי מרוב שמחה.
אני עולה אל הסיפון.
הלילה קריר, קני הסוף מרשרשים מאחורי גבי בקולות חרישיים אך מלאי עוצמה, וניחוח של מרק דגים מדגדג את נחיריי.
שני גברים מבשלים מרק דגים מאז חצות בסיר האמייל הגדול ביותר בהונגריה, רוכנים ליד התנור.
מאות שנים זכאי כל דייג בבלטון לקבל צלחת מרק דגים.
במו עיני ראיתי כשהעבירו את הדגים מתוך השלל, ואף שאיני מומחה, נדמה לי שהם לא בחרו מהסוג הנחות.
הסתכלתי עליהם מכינים את המרק, כפי שנהוג זה עידן ועידנים בבלטון, בלי שומן, אבל עם כמות כזו של בצלים, שגם שני גברים בקושי הספיקו לחתוך אותם לפני שרתחו כל המים על האש הקטנה.
ועכשיו, בדיוק כשהתנודדה הספינה לצעדיהם של הדייגים שחזרו מהדוברה, התפשט ניחוח מרק הדגים בלילה ועורר אושר בלבבות, כמו צחוק של נשים.
אולי בגלל הריח, ואולי בגלל דבר מה אחר, התעורר האדון מושקט.
הוא האזין לדיווח על השלל והעיף בי, האורח שהביא להם מזל, מבט מכיר תודה.
האנשים התהלכו והרעישו, הצלחות הצטלצלו.
קול רם ועליז נשמע:
"היי, חברים!
אצל מי ה'כוכב'?"
נו, חשבתי, עוד קורא.
"אצלי," השיב מישהו מקדמת הספינה.
"ומי אתה?"
"פֶרֶנץ סָאבּוֺ."
"טוב, אז קדימה, סאבו."
כמה דחוף לו, חשבתי לי בהשתאות, כשהגישו לדוד מושקט את מרק הדגים לתא הפיקוד.
הוא הוגש לו על מגש בקערית חרס לבנה.
הוא רב האמן כאן, רב החובל, השליט הכל יכול.
הוא האל הזקן של הבלטון, שיודע היכן ומתי שורצים הדגים, והוא מוביל אליהם את צי הדייגים.
בכניסה לתא מתיישב ענק אחד, הוא חוסם את הפתח גם בישיבה.
אפשר להציץ אל הספינה רק דרך שיערו הפרוע, הדוחה כל מברשת.
הוא מניח על הרצפה ליד מגפי הגומי שלו את קערת הפח המלאה במרק האדום, וזועק.
"איפה לכל השדים והרוחות ה'כוכב' הזה?"
תאמינו לי שנהיה לי חם.
אני אוהב ספרות, וראיתי גם אנשים אחרים שאהבו מאוד ספרות.
אבל קוראים נלהבים כדייגים הללו למודי הסערות עוד לא ראיתי.
כעת עלתה הקריאה מכל עבר, "כוכב", "כוכב", איפה ה"כוכב" הזה?
"אני כבר מעביר לכם," מודיע סאבו מקדמת הספינה.
"אל תתמהמה כל כך, אחרת תקבל על הראש."
כך מתגוששים הדייגים, והענק בשיער הפרוע זז מהדלת ומתיר את כניסתו של בחור צעיר וזריז.
הוא נכנס עם קערת ברזל צבאית מלאה במרק דגים ומגיש לי אותה.
"אם זה לא מתחת לכבודך," הוא אומר לי, "תצטרף אלינו, חבר."
"תודה רבה," אני אומר.
"אני כבר מביא את ה'כוכב'."
"אל תטרח," אני אומר.
"כבר קראתי אותו."
"אנחנו נוהגים להניח אותו על הברכיים," הוא אומר לי בפליאה.
"על הברכיים?" אני שואל גם כן בפליאה.
"כדי שהמכנסיים לא יתלכלכו מהשמן," הוא אומר.
"אהה," אני אומר, מחזיק את הקערה החמה באוויר, ומחכה ל"כוכב".
הוא התפרץ בדלת בקללות, נושא את הכלב בחיקו.
הוא התהלך אנה ואנה ולבסוף נרגע והעמיד את הכלב במקומו, ליד שולחן הכתיבה.
הוא מזג מים לקערה הקטנה, פיזר אוכל יבש בקערה השנייה, והתכופף כדי להיטיב לבחון את הפציעה שלו.
הבהמה הארורה הזאת נשכה בכמה מקומות את הפרווה הקטיפתית השחורה.
הכלב נקרע מהצד, חומר המילוי נחשף, ועיניו נצצו בעצב כל כך משכנע, כאילו הכאב וההשפלה העירו אותו לחיים.
״אל תהיה עצוב,״ ליטף את קודקודו.
״אני אתפור אותך ותהיה יפה יותר מאי פעם, אתה שומע?
אבל לא עכשיו, רק מחר.
אחרי שאביא חוט ומחט.״
רק אז הכתה בו ההכרה שכבר אין לו יותר דירה.
הוא הזדקף, הסתובב בהיסוס, לבש את חלוק העבודה החום שלו, ולבסוף שלף גזה מתוך ערכת העזרה הראשונה של המשרד.
הוא חבש את הכלב היטב.
לעת עתה זה יספיק.
הוא התיישב אל השולחן, בהה במדפי הספרים שנראו כמו חניכיים חסרי שיניים, סקר את שדרותיהם, ולא זכר מתי בפעם האחרונה ארגן אותם מחדש.
מאז שעבר לגור כאן, התקשה לשמור על שיטת הקטלוג.
הדירה איננה, ומאז הוא גר כאן.
עכשיו, המקום הזה הוא ביתו.
זה התחיל לפני כמה חודשים, לכל היותר לפני שנה.
המשכורת לא הגיעה.
הוא חיכה בסבלנות שבועיים נוספים, ולבסוף הלך ברגל למרכז, שם נאמר לו שככל הנראה נפלה טעות מינהלית והיא תתוקן בהקדם, כמובן.
אין לו מה לדאוג, זה יתוקן.
כך בדיוק הם אמרו.
בזמן שירד לאטו במדרגות השיש של המרכז, הוא ניסה לשוות בדמיונו כיצד עשויה להתרחש טעות מינהלית שכזאת.
מישהו שכח להעביר מסמך מחדר לחדר?
או ששכחו ללחוץ על כפתור מסוים?
או שלא חתמו על אחד הניירות?
הוא המתין שבוע נוסף, אבל מאחר שהמשכורת עדיין לא הופקדה בחשבון שלו, הוא חזר למרכז.
הפעם נאמר לו כי לא מדובר רק בטעות מינהלית.
כך חשש, הוא הנהן.
הוא הוסיף ואמר שהוא לא ראה גם את תקציב התפעול השוטף של הספרייה בחשבון.
לא רק שהוא לא יכול לרכוש ספרים חדשים לאוסף, אלא שלמעשה שום דבר כבר לא מובטח.
לא ההסקה, לא הניקיון, ולא כל פעילות אחרת שקשורה לתחזוקה הבסיסית של הספרייה.
הם אמרו לו שמתבצע ארגון מחדש, לא סתם, אלא בכל הרמות.
״איזה ארגון מחדש?
ובאילו רמות?״ הוא תהה בקול רם.
הרי אפשר לארגן מחדש את המערכת, בכל פעם ברמה אחרת, אבל בלתי אפשרי לארגן מחדש את כל רמות המערכת בעת ובעונה אחת, בלי לעורר כאוס ואובדן עשתונות.
הוא נתן מבט בפקידה שישבה מולו, והיא ענתה כי המערכת תפעל מעתה לפי שיטה חדשה.
האם הוא יקבל משכורת גם בשיטה החדשה?
הוא שאל.
אם לשפוט לפי מבטה, הגברת ממול ציפתה ממנו למעט יותר התחשבות בנסיבות הקיימות, ולבסוף השיבה לו שעליו לחכות להתפתחויות.
יש עמיתים רבים שחווים עמו את אי הנעימות הזו, זה מובן מאליו כשעוברים לשיטה חדשה, אבל בניגוד אליו, לא כולם מתלוננים ולא כולם מגיעים למרכז כדי שירחמו עליהם, או כדי ליצור מתיחות מיותרת.
״אין לי שום כוונה לעורר מתיחות מיותרת,״ הוא אמר והסמיק.
״תודה לאל,״ נדה בראשה הגברת.
״כבר נדמה היה שזה מה שאתה עומד לעשות.״
״נדמה היה?״
״כן, אבל לא קרה שום דבר.
אנחנו כמובן מבינים ללבך.״
הוא השתתק.
מי זה אנחנו?
הוא חשב.
האם הוא לא חלק מהאנחנו הזה?
״אנחנו נודיע לך,״ אמרה הגברת וסגרה את התיק, שהיה פתוח לפניה.
״על מועד קבלת המשכורת?״
״בדיוק.
וגם על השיטה החדשה.
מעבר לזה, אני לא יכולה להבטיח שום דבר.
בעצם יש עוד דבר אחד.
אתה מאמין באלוהים?״
הוא נדהם ״לא הבנתי.״
״זה מעניין אותנו.״
״אבל… למה?״
״אתה יכול לענות בכנות.
כן או לא?״ חייכה הגברת.
הוא יצא מהמרכז בלי להוציא הגה, ולא חזר לשם מאז.
היתה לו הרגשה שהשיטה כבר לא תעזור לו.
אחר כך נדמה היה ששכחו ממנו.
בספרייה עדיין היו חשמל והסקה.
הברזים פעלו, המים זרמו.
לא הגיעו חשבונות והוא לא נדרש לשלם ארנונה.
היו כמה עיתונים ומגזינים שהוא מצא בתיבת הדואר, למרות שהם הגיעו באי סדר ובלי שיכול היה לדעת, איזה עיתון או כתב עת יגיע ואיזה לא.
אבל לא היה לו ממה לחיות.
הוא כילה את כל החסכונות.
הוא מכר כמה דברים מהדירה, את שעון הקיר, את צלחת הארד של סבתא רבא, את השרפרף המקושט בפרחי צבעוני, את הצלחות, את מערכת כלי האוכל שמעולם לא פתח, את הבגדים של אשתו.
הוא חשב גם לקחת כמה ספרים ישנים לאלטעזאכן, ספרים עלובים לטעמו, אבל כאלה שאנשים רבים היו שואלים בזמנו, כשעדיין הגיעו אליו לשאול ספרים.
אבל הספרים הראויים למכירה נגמרו מהר, ולא היה לו לב להציע למכירה את הקלאסיקונים.
בעלי החנויות לספרים משומשים בכל מקרה לא היו מתעניינים בהם, גם ככה הם המהמו ממושכות, בעודם מלטפים את החותמות הכחולות העגולות הטבועות בכריכות הפנימיות של הספרים.
״מכירת חיסול,״ הוא תירץ.
״הייתה לכם מכירת חיסול באביב, לא?״ בחן אותו בעל החנות בחיוך מזלזל.
״אתה רוצה אותם או לא?״
״על שם מי לרשום את הקבלה?״ שאל בעל החנות.
״על שם הספרייה, כמובן.״
בסוף, הוא חשב בעודו פוסע לאטו הביתה, גם זה חלק מהשיטה החדשה.
הוא ידע בוודאות שהוא לא היחיד שנפטרו ממנו במכירת חיסול, אבל לפחות התנחם בזה שמישהו שכח אותו, מחק אותו מכל הרשימות, וכעת יזכה בשלווה.
איכשהו הדברים יסתדרו.
הוא מכר את הדירה.
בחצי מחיר, במחיר זול בכל קנה מידה, אבל בתקופה הזו ההיצע עלה על הביקוש, והוא כבר כמעט הגיע לפת לחם, לכן הוא מכר בזיל הזול את דירת השניים וחצי חדרים, את הפינה הקטנה הזו שבה נפטרה אשתו.
הוא השאיר רק את הספה, את הטלוויזיה ואת הרדיו, לקח אותם לספרייה, ומאז הוא מתגורר שם.
הוא חי כאן בספרייה, מה עוד יכול היה לעשות, גם זה רק חלק מהשיטה החדשה.
עד היום התנהלו חייו על מי מנוחות.
אבל עכשיו קרה דבר איום ונורא.
פעם, כשעוד היה מתגורר בדירה, במזג אוויר גשום, כשהרחובות התמלאו בבוץ, הוא היה נושא את הכלב בחיקו כשבא לעבודה.
אחר כך, כבר לא היה צריך לקחת אותו לכאן, הם הרי עברו לגור בספרייה, ולמרות שהכלב כבר מת, הוא פחלץ אותו באופן כה יפה ומרשים, שבאמת לא הייתה לו סיבה להתלונן.
בימים ההם, עדיין היו מגיעים לספרייה כמה קוראים, מלטפים את הכלב או נבהלים ממנו.
אין מה לפחד, היה אומר אגב חיוך, בּוֹרקוֹש לא מזיק אפילו לזבוב.
מדי פעם היה לוקח אותו לפארק הסמוך לספרייה, ומעמיד אותו מתחת לשיח או על הדשא הירוק, ממש כאילו הוציא אותו לטיול, או ירד איתו להשתין.
מדי פעם הוא השכיב אותו על הדשא, ובורקוש השתרע בהנאה והתגרד בגב.
הוא נהנה כל כך.
היה לו כדור קטן שהיה זורק לו, ואז אוסף אותו וזורק שוב.
כך הם היו משחקים, כי כשבורקוש היה בחיים, הוא אהב מאוד לשחק.
כך בדיוק הם שיחקו גם עכשיו.
הוא הכניס לכיס את הכדור הדביק מהדשא הסתווי, ולרגע קט הסתובב.
הוא פספס את זה רק בשנייה אחת.
הבהמה הלבנה הפילה את בורקוש, ולמרות שהייתה מחצית מגודלו, התנפלה עליו בחמת זעם וקרעה אותו ונשכה אותו.
לא רחוק מהם עמדה אישה אחת ובהתה בתמונה בלי לזוז.
היו לה שיער שיבה ארוך, מעיל לבן ונעלי מגף עם שרוכים.
היא החזיקה ביד את הרצועה של הכלבה הפרועה.
הוא איבד את העשתונות, זינק על הכלבים, ובעט בכלבה הלבנה בעוצמה כזאת, עד שהיא עפה באוויר.
הרצועה בידה של האישה נמתחה עד הסוף, הכלבה התרסקה על הדשא, פרכסה קצת ואז לא זזה יותר.
האישה התבוננה בכלבה, ולאט-לאט הסתובבה לכיוונו.
פניה לא הסגירו שום רגש.
הוא הרים את בורקוש, ורץ בחזרה לספרייה בלי להביט לאחור.
רק בכניסה לספרייה התפרץ כל הכעס.
כשנרגע סוף-כל-סוף, החזיר למקומה את ערכת העזרה הראשונה ושקל מחדש את מהלך חייו, נשמעה דפיקה על הדלת.
האישה עמדה על המפתן, מחזיקה בידה את הכלבה שהכתימה בדם את מעילה האדום.
היא נכנסה למסדרון בצעדים איטיים ונעצרה ליד שולחן הכתיבה שלו.
היא התבוננה בבורקוש, שהיה נטול חיים.
גם הכלבה שלה כבר מתה.
״דרך אגב, כבר הזמנתי משטרה,״ אמרה בקול שהיה אפור בדיוק כמו שיערה.
מתחת לציפורניה נראה הדם של הכלבה.
שוטרים?
מעניין מאוד, למיטב זיכרונו מעולם לא ביקר שוטר בספרייה.
מכבי אש והמשמר האזרחי כבר ביקרו כאן, במדים ובתפקיד, פעם אחת גם הגיעו שני קציני צבא, אבל רק בטעות.
הם היו שיכורים אבל לבביים, ואולם שוטרים – שוטרים טרם ראו הספרים שלו.
״את רוצה לשבת?״ שאל וקירב אליה כיסא.
האישה התיישבה.
מיד נשמעו דפיקות בדלת, ולפני שהספיק לומר "כן", נכנס לספרייה שוטר.
״הזמנתם משטרה?״ אמר השוטר, גבר בלונדיני וגדל גוף, פניו מלאות נמשים אדומים.
״שלום וברכה,״ אמרו שניהם.
שקט השתרר, השוטר בחן אותם בלי לומר דבר.
הוא הסתכל על הכלב שלו, החבוש, ועל הכלבה המדממת בחיקה של האישה.
״הכלבה שלי נרצחה,״ אמרה האישה בקול חלוש, כאילו רק ציינה בקולה האפור שהגשם הפסיק לרדת.
״זאת היתה הגנה עצמית,״ הוא טען.
״הכלבה תקפה אותך?״ שאל השוטר, ונתן מבט תמה בכלב המת.
״היא תקפה את הכלב שלי.
בלי שום סיבה.
אפילו שהכלב שלי כבר מת,״ הסביר.
השוטר חשב, ניגש למדף הספרים והעביר אצבע על שדרותיהם המאובקות, כפי שילדים מנגנים במקלות עץ על מוטות הגדר תוך כדי הליכה.
הבעה של גועל התפשטה על פניו.
״אם הוא כבר התפגר… אם הוא כבר מת, אז איך יכולת להכות למוות כלבה אחרת מתוך הגנה עצמית?
ועוד כלבה קטנה יותר?״
״אני בעטתי רק פעם אחת,״ הוא אמר.
״הוא בעט רק פעם אחת?״ הביט השוטר באישה.
״כן, הוא נתן בעיטה אחת.
אבל חזקה,״ אמרה האישה.
הם שתקו, האישה משכה בחוטם.
הכלבה שלה המשיכה לדמם.
״הכלב הזה, הכלב שלי, הוא חלק מהמשפחה שלי,״ אמר.
״כלומר, הוא היה חלק מהמשפחה שלי.״
״זה מה שאתם תמיד אומרים.
אבל כלב מת הוא עדיין כלב מת.״ אפשר היה לראות שהשוטר לא מרוצה ממצב העניינים, ואין לו כל עניין להתעסק בזוטות כאלה.
אלא שהוא התלהם והתחיל להסביר בלהט בלתי ניתן לעצירה.
״קראו לו בורקוש, כלומר, עדיין קוראים לו בורקוש.
הוא היה איתי גם ביום ההוא, כשאשתי נפטרה.
זה קרה בבית, בפתאומיות.
לא ידענו שהיא חולה, לא היה שום סימן שהיא חולה, שמשהו לא בסדר.
זה היה תסחיף, זה יכול היה לקרות לכל אחד.
מצאתי אותה כשחזרנו הביתה, בערב.
היא שכבה על רצפת המטבח.
היא טרפה שש ביצים.
בדיוק שש.
הכיריים דלקו.
סליחה.
זה לא באמת העניין.
אבל בורקוש, הכלב, היה חסר מנוחה באותו היום, וברגע שבו היא נפטרה, הוא התחיל לילל.
בקושי הצלחתי להחזיק אותו, הייתי צריך לקשור אותו בחצר, כי אז… עדיין היו אנשים שבאו לספרייה.
בורקוש ילל בחצר, וידעתי מיד שקרה משהו.
אחר כך מצאתי את רעייתי… את אשתי, על רצפת המטבח.
אבל זה לא מה שרציתי לומר.
רציתי לומר, מה היה קורה אם הייתי אוהב את אשתי?
אם הייתי מרגיש שהיא השותפה האמיתית לחיי?
אם לא הייתי מרגיש איזו הקלה מוזרה, לא רצונית, כשראיתי אותה שרועה עקומה ומעוותת על רצפת המטבח, ללא רוח חיים?"
הוא השתתק, וניגב את מצחו בממחטה.
אלוהים אדירים, כמה הוא דיבר.
״לא היה לנו טוב.
איכשהו… לא התאמנו זה לזה.
לא רבנו, לא הסתכסכנו, אבל לא היה לנו טוב.
גם לה לא היה טוב.
בהלוויה, ניסיתי לדמיין איך כל זה היה נראה אילו אהבתי אותה, אילו היה לנו טוב.
חשבתי שגם אז, בורקוש היה מאותת לי.
גם אם הייתי אוהב את אשתי ומתאבל עליה באבל כן וצורב, ולא חש שום הקלה, בורקוש היה מתחכך בי בקרסוליים, לסמן לי שמשהו לא כשורה.
הייתי אסיר תודה לבורקוש.
הוא היה כלב טוב, מוכן תמיד לכל דבר.
תמיד חיובי.
אתם מבינים?
כשהוא מת, ביקשתי מאיש מקצוע מהשורה הראשונה, שנהג להגיע לכאן, לפחלץ אותו.״
האישה קמה ומיד התיישבה בחזרה על כיסאה.
״זאת לא סיבה להרוג יצור אחר!״ היא הרימה מעט את קולה.
״אני רוצה להגיש תלונה.
על התאכזרות לבעלי חיים.״ היא הביטה בשוטר.
השוטר נד בראשו והוציא פנקס.
הם התבקשו לנקוב בשמם ולציין את יתר הנתונים הנחוצים לפרוטוקול.
כשהאישה הזדהתה, שמה נשמע לו מוכר, והוא ניגש לפנקס ההשאלות, והתחיל לדפדף בתנועות פרועות.
״את,״ הוא תלה בה מבט חודר, ״חייבת לי ספר.״
האישה הסמיקה ולפתע התעוררה לחיים.
נדמה היה שאפילו שיערה מקבל צבע.
״אתה צודק, אדוני,״ היא אמרה בקול חלוש.
״שאלת את הספר הזה בדיוק לפני שנתיים.
בחודש הזה בדיוק.
"עצות לבעלי כלבים", זה היה שם הספר.
לא החזרת אותו בתום תקופת ההשאלה בת השבועיים.
שלחתי לך שלוש תזכורות, אבל זה לא הזיז לך שום דבר.״
הוא לא הרים את קולו, הוא נקב בהאשמות בנימה שקולה, ובלי למהר.
״את יודעת איזה קנס הייתי צריך להטיל עליך?
עשרות אלפי פורינט, כולל ריבית.״
״אני… התכוונתי להחזיר אותו,״ התחננה האישה.
השוטר הביט בשניהם לסירוגין, בפה פעור, המום, "לכל הרוחות," הוא סינן בינו לבין עצמו.
״אבל לא החזרת.״
״לא.״
״מדוע?״ הפעם הוא הרגיש חזק יותר, כאילו הביטחון העצמי שלו חזר אליו.
כמה חבל שלבש היום את חלוק העבודה החום.
או שלא, בעצם.
כך הוא נראה יותר רשמי.
״כי… כי…״ האישה הביטה בכלבה המונחת בחיקה.
״פִינצִ׳י אכלה אותו.
מזמן רציתי להחזיר אותו, אבל בטעות שכחתי אותו על השטיח, ו… אז באה פינצ׳י.״
השוטר שפשף את עיניו, כמי שמקיץ מסיוט בלתי אפשרי.
״תצטרכו לפתור בעצמכם את הבעיה הזאת.״
״אנחנו נפתור אותה, אדוני,״ הנידה האישה בראשה.
״אני הולך,״ הניד השוטר בראשו, ונתן מבט אחרון באישה.
״טוב,״ אמרה האישה.
״אתה יכול לעזוב בלב שקט.״
״להתראות,״ נפרד השוטר לשלום.
הם נשארו שם עם שני הכלבים המתים, שאחת מהם עדיין הייתה מגואלת בדם, למרות שכבר הפסיקה לדמם.
האישה הייתה נבוכה.
אף שהיא זו שסבלה מנזק בלתי הפיך, לבסוף הועלתה בעצמה אל דוכן הנאשמים.
הספרן שקל את העניין.
״תראי, גברתי, אני יודע שלא אוכל לפצות אותך על אובדן כזה.
אני מצטער.
בכנות.
אני מוכן לבטל את הקנס על האיחור.
אני לפחות אתעלם מהעניין הזה.
זה כבר לא משנה.
עצה שלי, תשאירי כאן… את ה… את פינצ׳י.
אני אדאג שיפחלצו אותה.
הם יעשו עבודה יפה, וכשיסיימו, תוכלי לקבל אותה בחזרה.
או להשאיר אותה כאן.
היא תסתדר יפה עם בורקוש, ואת תוכלי לבקר מתי שתרצי… לראות אותה.
או להיזכר בה.״
האישה קמה בהיסוס, לבסוף הניחה את פינצ׳י לצדו של בורקוש.
נדמה היה שהכלב מביט בכלבה הקטנה בסקרנות.
״זה מה שנעשה.״
״מה נעשה?״
״תשלח לפחלץ אותה, ואני אבוא לבקר מדי פעם.״
הספרן שלח את פינצ׳י לפחלוץ.
היא נראתה אמיתית בדיוק כמו בורקוש.
אחר כך הגיעה האישה לביקור כדי לראות אותה.
כעבור כמה ימים היא שוב דפקה בדלת.
ביקוריה נהיו תכופים וארוכים יותר, עד שהתרגלה להשקות אצלו את העציצים, לטאטא, לאבק את הספרים, ולהציע על השולחן כריכי ממרח כבד שהכינה מבעוד מועד.
ואז יום בהיר אחד, בעודם מסתכלים על הכלבים ומעלים זיכרונות, נגע הספרן בכתפה של האישה.
״בֶּרטָה, ברטה, אנחנו מתנהגים כאילו אנחנו יושבים בבית קברות.
בואי נוציא אותם לטיול!״
הם הוציאו אפוא את ברוקוש ופינצ׳י לפארק המושלג, ליד השיחים, והניחו אותם בשלג.
להקה של ציפורי דרור התעופפה מעל, בין העלים הירוקי-עד של שיח הקיסוס.
ילדים השליכו כדורי שלג, ושיחררו קולות צחוק וצווחות.
מפלס שלג הסתובב בקולות חרחור בכניסה לספרייה.
הוא זרק את הכדור לפינצ׳י.
״פינצ׳י, פינצ׳י!״
״כל הכבוד, פינצ׳י!״
כשסיימו לשחק, נכנסו להתחמם.
האישה הניחה על הכיריים קנקן תה, ואת הכלבים הם העמידו ליד הרדיאטור, כדי שהרגליים שלהם יתייבשו.
הבטן של פינצ׳י הייתה רטובה.
הם ישבו והסתכלו על הכלבים והעלו זיכרונות.
זה היה יפה כל כך.
השלולית הקטנה מתחת לבטן של פינצ׳י לכדה את אורה הצהבהב של המנורה.
כשהספרן החזיק בידו את ידה של ברטה, הוא חשב על משהו.
מה היה קורה אילו לקח לחנות הספרים המשומשים את ״עצות לבעלי כלבים״.סביר מאוד, הוא חשב, שהיו קונים אותו.
מצאתי כבר כל כך הרבה דברים בכובע שלי, שכבר הפסקתי לספור.
סנדוויצ׳ים, אוכל מקולקל, אבנים, אשפה, פעם אחת אפילו צואת כלבים.
יותר זבל מאשר שטרות.
אם כי מטבעות מצאתי הכי הרבה, אבל בשווי כל כך נמוך, שאפילו מכונת הקפה לא מקבלת אותם.
אני לא מסתכל על האנשים, אבל אני מניח שהם יודעים שאני לא באמת עיוור.
הם מצפים לזה – אני כורע על הברכיים על המדרכה בעיניים עצומות.
משקפיים שחורים היו הולמים אותי יותר, אבל איך אני יכול לשלם עליהם?
אני בקושי מקבץ מספיק בשביל לאכול.
לפעמים אני מרגיש שהרעב נכנס לי לקיבה לכל החיים, אפילו שאני עובד רק בשביל עצמי, אבל המיקום שלי הכי גרוע.
רק פועלים והומלסים מסתובבים כאן.
קרקורי הבטן מעירים אותי בבוקר ומרדימים אותי בערב.
לפעמים אני בכל זאת מציץ, פוקח חצי עין, ורואה במטושטש את היד שמושטת לכובע.
לפעמים אני שומע את צלצול המתכות, לפעמים רק קול נחיתה רפה, ואז אני מתקרב כדי להריח, אם זה מסריח.
אם לא, אולי זה אכיל.
הקול שאני פחות אוהב הוא בדיוק הקול הזה שאני שומע עכשיו:
בליל חשוד משתלשל בקול חרישי על המטבעות שבתוך הכובע.
אני מתחיל להריח בזעם.
האם מישהו יכול להיות נבזי מספיק ללכלך בצואה את כל האוצר שלי.
אבל מעל הכובע אני מריח ריח של דגים, לא מקולקלים, אלא טריים למדי, עם ריח לוואי כלשהו שאני מתקשה להגדיר.
אני מכניס את כף ידי השמאלית אל תוך תוכן הכובע.
זה לא אותה דייסה מבחילה שחששתי ממנה, אלא מרקם חלקלק בעל מגע דייסתי.
אני מזיז את אצבעותיי בתוך המרקם הזה, כאילו היו משוטים, ומרגיש שפנינים עדינות עגולות מתחככות בכף ידי הפתוחה.
אני מוציא את ידי ומריח אותה.
שוב, רק ריח של דג וריח לוואי כלשהו.
אני מנסה להציץ אל עבר הכובע, ורואה שהוא מלא עד לשוליו בכדורים נוצצים ורודים.
כמה מהם נדבקו לי לאצבעות, ואני מלקק אותם.
הטעם נעים, קצת מלוח, קצת דגי, קצת שומני.
הפנינים מחליקות על לשוני כשאני נוגס בהן, מתפצחות ותכולתן נשפכת אל חיכי.
לא צריך להסביר לי מה זה קוויאר.
כבר שמעתי מספיק.
הרמתי את הכובע, הוא שקל כמעט חצי קילו, חשבתי שבבת אחת נהייתי אדם עשיר.
שוב הכנסתי את היד, אבל ליתר ביטחון המשכתי לעצום עיניים.
חופן קוויאר ניצב בכף ידי הפתוחה.
כיוונתי את הזרם אל תוך פי בזהירות, כאילו שתיתי מים.
אני לועס לאט, הטעם כמו נמס בתוך הרוק.
אני כורע על ברכי על המדרכה המאובקת ובולע קוויאר.
בכל זאת הגעתי לאנשהו, מי היה מאמין איזה אדון נעשה ממני!
אני מרים את הכובע, מחזיק אותו בקצה, שלא ייפול או תבלוט תכולתו.
אגיע הביתה גם בעיניים עצומות, אני מכיר את הדרך, יש לי גם מקל לבן שמבריח את העוברים והשבים שמתקדמים מולי.
התרגלתי לא לפקוח עיניים, אלא אם כן אני סמוך ובטוח שאיש לא רואה אותי.
כשהתחלתי לעבוד, זה היה הדבר הקשה ביותר, אבל היום זה דווקא מרגיע אותי.
העפעפיים שלי כבר לא נפתחים כל הזמן מעצמם, כמו בימים הראשונים.
בבית, בגומחה שלי, בקושי יש קצת אור.
הגג עשוי אמנם פלסטיק שקוף למחצה, אבל הוא מטונף, והצבע הוורוד של הקוויאר מסרב לנצוץ, כאילו התכסה באבק.
אני יורק עליו קצת, מורח באצבע את הרוק על הכדורים, והם מתעוררים לחיים.
בהתחלה אני מנסה לאכול טיפין טיפין, אולי זה יחזיק מעמד עד הבוקר, אבל אחר כך אני מגביר את הקצב, הרי זה עשוי להתקלקל עד אז, הלילות כבר לא קרים כל כך.
בסוף, אני מסיע לפי את הקוויאר בכפות ידיי, כמו בכפיות, אבל נזהר מאוד, שלא לנפץ את הביצים הקטנטנות, הרגישות.
לפני הביס האחרון אני יוצא אל החצר לשטוף את ארוחת הערב שלי באור הירח.
מזון רך ופושר ממלא את בטני, אני מרגיש כאילו ריפדו אותי בפרווה יוקרתית.
אני מוזג את שארית הקוויאר מהכובע ישירות אל פי, מטבעות הכסף הקטן מצטלצלות לי בשיניים.
הייתי צריך לקנות קצת לחם, כדי לא לקבל קלקול קיבה.
אבל אני מרגיש טוב, ישן היטב, כמו דג בקרקעית האגם הבוצית.
למחרת אני חוזר למקומי.
השמש קודחת על קדקודי, ואני עוצם את עיניי.תנו נדבה לעני האומלל, אני אומר כשאני שומע כמה צעדים.
אם אני שומע מטבעות מצלצלים אני צריך לומר,אלוהים יברך אותך.
הרבה זמן נמנעתי מהניסוח הזה, למען הטעם הטוב, העדפתי לומרתודה, אבל היום מצפים ממני למשהו אחר, אין מספיק ענווה בתודהפשוטה, ולי באמת אסור לאבד את הלקוחות שלי.
אחר כך אני שוב שומע את קולות הרשרוש ששמעתי אתמול והכובע מתמלא בדייסה.
אני כבר לא צריך לרחרח, חם היום, אני מרגיש את ריח הדגים.
אני זהיר, כמובן, אי אפשר לדעת, אולי זו בדיחה גרועה, יום אחד קוויאר ולמחרת צואה, ככה זה עם רוב האנשים, אין להם סגנון, ואין מעשה שפל מדי עבורם.
אני מרגיש שכמה בייצי קוויאר מתגלגלות אל כף ידי, אני מלטף אותן, הן החברות שלי, ככלות הכל, כבר היו לנו עסקים משותפים בעבר.
בערב אני שוב אוכל ושבע, כמעט שותה את הנוזלים מחיי הנפשות שזלגו מהביצים.
ואז, כמה ימים, האיש עם הקוויאר ממאן לבוא.
אני מחכה לו בסתר, לשווא, אבל אז הוא חוזר ומבקר אצלי מדי יום ביומו, במשך כמה שבועות.
אני כבר מזהה את הצעדים שלו.
אני עדיין חושש לפקוח את עיניי כשהוא נותן את הנדבה שלו, אבל מיד כשהוא מסתובב, אני מציץ אחריו במבט אחד חפוז.
הוא נועל נעלי עור שחורות, בדיוק כמו שציפיתי, אם כי אני לא יכול להיות בטוח במאת האחוזים שזה הוא.
הוא עובר האורח היחיד שעבר מולי באותו רגע, ובלי קשר, תמיד דמיינתי אותו בנעליים מבריקות, נוצצות.
הייתי יכול לקנות נעלים כאלה אילו מכרתי את כל הקוויאר הזה.
מדי פעם אני מבטיח לעצמי לחסוך, להשתמש רק בכסף הקטן שזורקים לי ולמכור את הקוויאר, אבל אני לא מסוגל, ואומר לעצמי שאף אחד לא יקנה מעדן כזה מכובע מרופט של קבצן.
וגם הכסף הקטן הולך ומצטמצם, אולי בגלל הכובע הרטוב, אולי כי גידלתי כרס קטנה, שאני לא ממש מצליח להסתיר תוך כדי עבודה, ואולי כי חזרתי לומר תודה.
אני לא מתרגז על המטבעות, בימים האחרונים הצלחתי להתאושש קצת, הקוויאר עשה ממני אדם טוב יותר.
כל עוד הייתי רעב, כל הרעב שהצטבר לי בבטן הפך לרוע, הייתי מלא בזעם מרושע ועוקצני, כלפי הכול וכלפי כולם.
מאז שאני אוכל בערבים, כבר אין מקום לרוע.
קודם הוא היה בין הוושט לקיבה, ואז הוא נעלם גם משם, מפנה את מקומו לשובע ולאהבה, שמכה שורש בבטן מלאה.
מדי פעם מתחשק לי לנשק את היד הנדיבה המושטת לעברי.
קצת מדאיג אותי שלאחרונה אני לא מסוגל לישון.
הלילות ללא שינה ספוגים בשתיקה המרגיעה של קרקעית המים.
מבין שכבות הניילון שמגיעות עד לרצפה, אני רואה עד השמים, שם הירח, שקטֵן וגדֵל לסירוגין, פוער פה אל העננים כמו פיו הגמיש של הדג.
הכוכבים כבר לא מזכירים לי כינים שנצמדים לעור, אלא ביצי דגים שמפיצות אור רך.
חוסר השינה הוא לא מאבק למען השינה, אלא בשר דגים ריחני, המתקרר לאיטו.
אני מסתובב לתוכו, אני מרגיש בבית בתוכו, בזמן שבטני, שהתנפחה והתקשחה מארוחת הערב הכבדה, מתוחה כמו שלפוחית של דג.
הוא דואג לשמור אותי מעל פני המים כשאני שוחה אל עברו השני של הלילה.
אפילו צעדיהם של החתולים, שמריחים את ריח הדגים, מזכירים לי את קול זרימתם של המים.
שלדיהם הקעורים זורמים בגמישות, מלטפים את האפלה.
רק קולות הנחיתה שלהם על גג הניילון קוטעים את הדממה, ויללותיהם הצרודות של הזכרים כשהם מגנים על משהו, אין לדעת מה, כי לא השארתי להם אפילו טיפת קוויאר.
היום שוב נדמה היה שאני שומע את הצעדים הכבדים, הגבריים של מושיעי, הם יוצרים על הבטון שלוליות ובהן מערבולות קטנות, כמו בתסרוקת של נערים.
עלי השלכת דואים מעליהן במעגלים.
מעולם לא הייתי צמא כל כך, אני מרגיש ששפתיי סדוקות, נחיריי רוטטים מצמא.
אני מושיט את הכובע, שימו את הנדבה שלכם, וכבר מוכן לשתות את הטיפות הנימוחות.
אבל אני לא שומע את קול שפיכתן של ביצי הקוויאר אל הכובע.
האיש עם הקוויאר נעצר לימיני, ואיש נוסף, כנראה חבר שלו, מגיח משמאלי.
הם תופסים אותי בבית השחי ומניפים אותי, גוערים בי, נו, קדימה, מטונף אחד, תרים את הרגלים.
אני לא פוקח את העיניים, נתקל בדברים, אבל הם ממשיכים להחזיק אותי.
יש להם כוח.
פחד ובלבול משתלטים עלי, אבל במקום כלשהו, בעמקי נפשי, על פני הקיבה, היכן שהרוע שבי נרגע בשבועות האחרונים, אני חושד שכך מסתיים הסיפור הזה.
רק שלא אפול על הבטן, אני אומר לעצמי, כי לא אוכל לעמוד בהשפלה הזאת.
ליתר דיוק, אוכל לעמוד בה, אבל אני מעדיף שלא לנסות.
אני מנסה לגעת במדרכה בקצות נעליי.
לפתע אנחנו פונים ימינה, נכנסים לדירה.
ריח ישן וקריר של חדר בעל קירות עבים נישא אלי.
תפתח את העיניים, אומר אחד מהם, ובועט בי.
אני מאבד את שיווי המשקל.
מרוב הפתעה, אני פוקח את עיניי, מסתכל מסביב, הרי זה כבר לא ישנה דבר.
אין רהיטים בחדר, הטחב קילף את הטיח מהקירות.
שני הגברים שהביאו אותי הנה חובשים משקפיים שחורים, אבל ברור שהם רואים היטב.
אחד מהם מכוון אלי ובועט באשך השמאלי שלי.
גם הם לא בדיוק עיוורים, אני חושב בזמן שאני קורס.
למה שיהיו עיוורים, הרי הם אלה שלקחו אותי לכאן.
אני מקרב את ראשי אל נעלי הלָכה המבריקות, הן קרות, נעימות, וגם השלולית שנקוותה סביבן.
אני מלקק אותה וגופי מצטמרר משמחה.
הם מקימים אותי, אחד מהם מחזיק אותי בזמן שהשני מכה אותי.
אחר כך הם מתחלפים, ואני ממשיך לספוג מהלומות.
אחר כך אחד מהם נושך אותי, ואוזן אחת שלי נתלשת מהראש.
אני מיילל מרוב כאב, המום, איך מישהו יכול להיות אכזרי עד כדי כך שיתלוש לי בנשיכה את האוזן, אבל הגבר השני, המתורבת יותר ככל הנראה, מעיר לי, אל תעשה הצגה, סתום את הפה, יא חרא.
אגרופים ניתכים בזה אחר זה.
אחד מהם מחזיק אותי, בזמן שהשני בועט ברגליי, ואז הם מתחלפים.
לפעמים אף אחד מהם לא מחזיק בי, הם נותנים לי ליפול על הרצפה, אני מטרה נוחה עוד יותר.
כשעיניים שלי נעצמות, הם מעירים ואומרים לי לפקוח אותן.
תמות, יא תולעת, תמות, חתיכת רמאי שטני.
אחר כך הם דוקרים אותי במקל, מכוונים לחזה, כאילו עדיין נותרו בי חיים.
מזמן שמנו עליך עין, יא בן כלב, עלינו לא הצלחת לעבוד!
בהמות סדיסטיות, אני לוחש לרצפה המאובקת, ואז עוצם את עיניי ולא פוקח אותן יותר.
הוא גמור, אומר אחד מהם.
כמה כוח היה לו, אומר השני.
תמיד יש להם כוח, אומר הראשון.
אחר כך, אני נוסע בתא מטען של מכונית, היישר אל החוף המשופע בעצי ערבה, היכן שהנהר כרה לעצמו בריכה רדודה.
הם מטביעים אותי בבריכה, כאילו טמנו אבן בכיס מכנסיים.
אני פוקח את עיניי בהפתעה ורואה מלמטה איך ענפי הערבה מכרסמים בפני המים, כאילו גם הם היו רוצים לטבוע איתי.
הדגים שישנו בקרקעית הבוצית קופצים בבהלה, בוהים בחוסר הבנה בצלליות הירוקות השועטות מעליהם.
הם פוחדים, הם משתינים על עצמם מרוב פחד, כך הסגיר מבטם המבויש, אבל זה לא בטוח, הרי הכול סביבנו מים.
אני טובע בקרקעית הבוצית כאילו שקעתי במזרן גמיש, והדגים מתרוממים בבת אחת, מסתובבים מעלי חרדים, לבסוף שוחים בחזרה אל הקרקעית, נעצרים במקומם ומביטים בי בעיניי הדג הגדולות שלהם.
לבסוף אחד מהם מתחיל לצבוט אותי.
הוא מוציא חוטים מהאפודה שלי, וזולל חופן של צמר.
הוא מסובב אותו בפיו בסקרנות, ומגלגל אותו לכדי כדור.
הוא לא נושך אותו, רק מוצץ אותו, כמו שילד קטן מוצץ את אגודלו לפני השינה.
יתר הדגים הולכים בעקבותיו, ומתחילים לפרום את האפודה שלי.
הם מגששים בעדינות ובוחרים חלק זה או אחר, דוחפים אותו לפה.
הם כבר לא מפחדים, הם סתם ישנוניים.
אני נזכר שאני אמור להיות עיוור ועוצם את עיניי.
אני מרגיש את הדגים מתחככים בי.
אנחנו נצמדים זה לזה, ושלווה שחורה כמו מים עוטפת אותנו.