חמישה נזירים טיבטים, גלוחי ראש ועטויי גלימות, מופיעים יום אחד באזור הכפרי של דרום-צרפת, כחלק מחיפושם אחר נער המיועד לשמש כגלגולו של אל עתיק-יומין שבכוחו לגאול את העם הטיבטי מגורלו המר.
נרגשים, הם מתדפקים על דלת האחוזה של בית משפחת סלבדורה, שבין כתליו מתחפרים ביגונם שני אחים צעירים, אשר אך זה עתה איבדו את הוריהם בתאונת מטוס טראגית ומגששים את דרכם חזרה, ביחד, אל אוויר העולם.
הנזירים משוכנעים שסוף סוף מצאו את האל שלהם, ותוך ימים הופך כריסטיאן, האח הצעיר בן השש-עשרה, לישות זרה ומסתורית בעיני ג'רמי, אחיו הבכור.
ג'רמי פותח במאבק נואש על שרידי משפחתו, על הסיכוי הקלוש לחיים נורמליים ועל קשר האהבה הדק שהחל נרקם בינו לבין אחיו.
במאבקו הוא מוצא עצמו מתנגש בעוצמה בעולם מושגים בודהיסטי אדיש, מלא ודאויות דתיות ורוחניות, תוך שהקרקע הולכת ונשמטת במהירות מסחררת תחת רגליו.
כוחות גורל כבירים משבשים שוב ושוב את כל תכניותיו, נתמכים בממשל הסיני הרודף אחריהם עד חורמה, והוא נסחף בעל-כורחו לעולם אחר...
"שמש חדשה" הוא יומן-מסע עז מבע הפורש סיפור אהבה סוחף ובלתי שגרתי.
שאלות יסוד רבות, כמו גבולות האהבה, רצון חופשי וגורל כתוב מראש, אמונה וספק, מתערבבות בחוויות אינטימיות, בועטות-בבטן, המאלצות את הקורא להיפגש עם כוחה הישיר של האהבה.