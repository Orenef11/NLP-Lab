אשת השגריר שלא כמו הנשים האחרות המגיעות למקלט אחר חצות , סוחבות תיק מתפקע מסמרטוטים , גוררות תינוק או ילדים המומים מעייפות ומחרדה ועל פניהן הבעה מבועתת , אשת השגריר הגיעה למקלט בשעת בוקר של יום סתווי נפלא .
שלא כמו הנשים האחרות , המסתפקות בבגדים חסרי חן שתורמות להן סוהרות נדיבות בבית הסוהר , אשת השגריר היתה לבושה בשמלה אופנתית קצרת שרוולים תפורה היטב מבד מעולה ומחמיאה לגופה החטוב , ונעלה נעליים אלגנטיות נמוכות עקב שגרגיר אבק מדרך הייסורים שבה צעדה עד לכאן לא דבק בהן .
ושלא כמוהן , אשת השגריר לא בכתה ולא כופפה את גבה , אלא צעדה זקופת קומה וגאה .
שבע דקות בלבד ארכה דרכה מהתחנה המרכזית למקלט .
כשנכנסה לרחוב הקטן והשומם וראתה את ערמות האשפה שהצטברו על המדרכה , את רכבת הבגדים הלחים שנתלו ברישול על חוטים דקים מדי , ועוני שאין לטעות בו , מנוול ומרושע כפי שרק עוניים של פליטים יכול להיות , ידעה שהגיעה ליעדה .
היא נעצרה והידקה לגופה תיק עור נשי גדול בצבע גמל , שידיותיו ארוגות וגדילים משתלשלים ממנו , והאות G המוזהבת והמופלאה המוטבעת בו מסמנת שעוצב בבית האופנה הנחשק גוצ ' י .
שאריות כבודה העצמי של אשת השגריר נארזו בתיק :
שתי חליפות ושמלה של שאנל , זוג מכנסי ג ' ינס של דולצ ' ה וגאבנה , שתי חולצות משי לבנות של דונה קארן , זוג סנדלי ג ' ימי צ ' ו עדינים , חליפה ונעלי ספורט איכותיות , וטבעת דקיקה מזהב לבן משובץ יהלומים שקנתה בטיפאני .
אשת השגריר הביטה בעצב בשעון היד היקר הצמוד למפרק ידה הימנית ונאנחה :
כאן , ברחוב המטונף בדרומה של עיר זרה ומנוכרת , היתה השעה עשר ועשרים , ואילו מחוגי שעונה הצביעו על השעה שמונה ועשרים – שעון פריז .
בדיוק השעה שבה התיישבה מדי בוקר בבית הקפה הנחמד ברוּ דֶז אֶקוֹל , לא רחוק מן השגרירות השוויצרית , והזמינה אספרסו קצר וקרואסון לאחר אימון הכושר היומי שלה .
השעון שהראה את שעת פריז , הטבעת , המלבושים היפים והתיק היקר היו הפריטים היחידים שהצליחה להציל .
בכל פעם שהביטה בשעונה , ענדה את טבעתה או לבשה את בגדיה היפים , הרגישה שכבודה במקומו .
כחמישה עשר מטר לפני הכניסה למקלט חדרו לנחיריה ריח מאוס של מים מעופשים וניחוח מתקתק ומבחיל של פרות וירקות מרקיבים , שעלה משלושה ארגזי קרטון שהושלכו בחזית וענן זבובים רחש מעליהם .
רק זמן מועט נדרש לבני עמה עד שהפכו את הרחוב הקטן למפגע תברואתי .
גועל נפש , חשבה לעצמה , ולאף אחד לא אכפת .
על גדר הברזל הנמוכה תחת עץ הפיקוס ישבו שלושה גברים צעירים ולטשו בה עיניים .
כאישה יפה שעשתה את דרכה מעלה בכוחות עצמה , ידעה בחושיה מיהו אויב ומיהו ידיד .
וכאן , היא חשה מיד , מעטים יהיו בעלי הברית , ולכן תיאלץ לנהוג בחכמה .
היא חייכה חיוך נעים אל שלושת הצעירים .
שניים שמרו על ארשת פנים קפואה , והשלישי התפתה וחייך .
שלום לידיד הראשון , אמרה לעצמה והחזירה חיוך .
פעוטה עירומה זחלה החוצה מהמקלט , פניה מוכתמים בשאריות מזון וכפות ידיה שחורות ושומניות מזחילה על רצפה מטונפת .
הפעוטה חייכה אליה בפה חסר שיניים , התרוממה במאמץ ונאחזה ברגלה .
אשת השגריר סילקה בגועל את כף היד הקטנטנה , דילגה מעל לפעוטה ונכנסה למקלט .
החום הדחוס , העליבות והחמיצות של זיעת גופים לא רחוצים הכו בה .
סחרחורת תקפה אותה והיא נשענה על הקיר הדביק ונשמה במהירות .
פעם אחת כבר תקפה אותה סחרחורת כזאת .
זה קרה לפני שנים , כשנאלצה להתלוות אל בעלה בסיורו בשכונות הפליטים שבפרוורי פריז .
עוד לפני שהסתיים הסיור נמלטה אל רכב השרד וציוותה על הנהג שייקח אותה מכאן מהר ככל האפשר בחזרה לרוּ דֶז אֶקוֹל .
בעלה חזר הביתה בערב כעוס .
" אלו בני עמך ," אמר לה .
" ובמסגרת תפקידך עלייך לגלות חמלה ."
היא גילתה חמלה , מרחוק .
שלחה להם חבילות בגדים ואספה תרומות , אך רגליה היפות לא דרכו שוב בבתיהם .
כעת לא חיכתה לה בחוץ מכונית נוצצת עם נהג שאפשר לצוות עליו להחזיר אותה אל רו דֶז אֶקוֹל .
בכניסה , לצד עגלת ילדים שבורה , על מזרן לח ומזוהם , שכבה אישה כבדת בשר .
" אין מקום במקלט ," נהמה האישה .
שריר לא זע בפניה של אשת השגריר .
היא ידעה היטב שכל הפגנת חולשה , ולו הזעירה ביותר , תערער את מעמדה .
היא חלפה על פני האישה והתקדמה אל המסדרון המוביל מחדר הכניסה אל חדרי השינה .
המסדרון הזה שימש אף הוא למגורים , ומיטות ברזל הוצמדו אל הקיר הימני והשאירו רק מרחק זעום למעבר .
וגם אופניים זרוקים נראו שם , ומאווררים שבורים , וכלי בישול מפויחים .
אשת השגריר יצאה מהמסדרון ונכנסה לחדר הקטן וסקרה אותו :
אין דלתות , אין חלון , ארבע מיטות ברזל ועליהן ערמות שמיכות , ומתחת נראו שקי פלסטיק כתומים גדושים בגדים .
היא פתחה את דלת השירותים ודרכה בתוך שלולית מים .
בחיים לא !
אמרה לעצמה ויצאה למסדרון החשוך וממנו לחדר נוסף .
אין דלת , החלון קטן מדי , והמקרר קטן ודולף .
אמנם היה כיור והיה גם ארון קיר קטן , אבל הכיור הצחין והארון היה מפורק וברז המקלחת היה שבור .
גם את החדר הזה היא שללה מיד .
היא כלאה את תחושת הקבס שעלתה בבטנה , והמשיכה בעקשנות אל החדר הבא .
שלושה זוגות עיניים מנומנמות הוסטו ממסך הטלוויזיה וננעצו בה .
היא חשה בגבה את שנאתן של שלוש הנשים , שמעה את לחישותיהן הארסיות , ולא נעצרה .
היטב זכרה את המטרה שהציבה לעצמה :
לכבוש את החדר הטוב ביותר במקלט , עם חלון אחד לפחות , שירותים , מקלחת צמודה ודלת שאפשר לסגור .
כשהגיעה אל החדר האחרון , בחלקו המערבי של המקלט , ידעה מיד שזהו חדרה המיועד .
הדלת היתה יציבה , מפתח היה תחוב בחור המנעול , וחלון מסורג פנה אל חצר .
אמנם הזגוגית היתה מזוהמת , וסמרטוט שהודבק לחלון חסם את האוויר ואת האור , אך אין ספק שזה החדר הטוב מכולם .
בתנופה תלשה את הסמרטוט , ואוויר קריר ורענן פרץ פנימה כאילו נבלם ונדחס בצדו האחר של הסמרטוט וחיכה להזדמנות נאותה .
בחדר היו שלוש מיטות ברזל .
שתיים חוברו יחד למיטה גדולה אחת , וזו תפסה את מרבית שטחו של החדר , השלישית עמדה בצד , צמודה לקיר .
המקרר הקטן נראה תקין , וכלי אוכל , רובם מלוכלכים , נערמו עליו .
במרכז החדר , על שרפרף שהוצב ברווח הצר שבין המיטות , עמדה חבית עם קמח טֶף שנועד להכנת האינג ' ירה , ולידה נראו קרטון ובו בקבוקי שמן וכמה שקיות פסטה וארגז מלא ירקות מרקיבים .
צמוד לרגל הברזל של המיטה הגדולה חנתה מכונית ספורט אדומה , מיניאטורית .
ילד כבן חמש נכנס לחדר והביט באשת השגריר בסקרנות .
" זה החדר שלך ?"
שאלה .
" כן דודה ," השיב הילד .
" ומי עוד גר כאן ?"
שאלה .
" אמא ואח שלי , ואני במיטה הגדולה ויודית במיטה הקטנה ."
" ואיפה אמא עכשיו ?"
שאלה .
" בעבודה ."
" ומי זו יודית ?"
" דודה ."
" ומתי תחזור אמא ?"
" בערב ."
אשת השגריר הוציאה מארנקה מטבע של חמישה שקלים ותחבה בכף ידו .
" לך תקנה לך גלידה ," אמרה .
הוא לא זז .
" מה קרה ?"
שאלה , " אתה לא אוהב גלידה ?"
" את מלכה ?"
שאל .
" כן ," ענתה לו וחייכה .
הילד חטף את המטבע ונעלם .
אשת השגריר התיישבה על המיטה של יודית וחישבה :
אלף שקל לכל היותר ירחיקו מהחדר את האישה , את ילדיה ואת הדודה יודית .
ממאתיים שקל נוספים תיאלץ להיפרד כדי להפוך את החדר למקום שאפשר לגור בו .
מאה שקלים בערך תוציא על כלי אוכל , עוד מאה כדי לקנות מגבות וכלי מיטה , פריטים שלא עלה על דעתה לקבל כתרומה .
סך הכול :
אלף וארבע מאות שקל .
אשת השגריר הקציבה חודש ימים בלבד לשהות במקלט והחליטה להתקשר מיד לד " ר לב , הרופאה שהכירה בכלא קציעות , ולהזכיר לה את הבטחתה להכיר לה אנשים חשובים ולעזור לה למצוא עבודה טובה כמתרגמת או כמזכירה בחברה בין - לאומית .
הרופאה התפעלה מאוד מקורות חייה , מבקיאותה בארבע שפות ומהשכלתה הרחבה , והבטיחה שתמליץ עליה לחברים בעלי מעמד וקשרים .
אשת השגריר ידעה שהנשים המתאכסנות במקלט הן ברובן נשים כפריות פרימיטיביות , לא מעטות מהן אנאלפביתיות , שנמלטו בדרך לא דרך מארצן כדי להציל את בניהן משירות צבאי ואת בנותיהן מאונס ומהתעללות , ולתת להם כך הזדמנות לעתיד טוב יותר .
והיא גם ידעה שישנאו אותה שנאה מרה בגלל החיים הטובים שחייתה על חשבונן ושהתנשאותה לא מקלה כאן , ואף על פי שריחמה עליהן לא עלה על דעתה לאהוב אותן .
מערכת יחסיה של אשת השגריר עם בנות ארצה היתה ארוכה ומרה , וראשיתה עוד בתקופה שסבתה הצעירה והיפה התאהבה בחייל איטלקי מצבאות הכיבוש ועברה לחיות אתו בבית איטלקי מפואר בבירה אַסמָרָה .
סבותיהן של נשות המקלט לא סלחו לסבתה של אשת השגריר על מרדנותה והחרימו אותה , וכף רגלה לא דרכה שוב בכפר הולדתה .
כמה צחקו המכשפות האלה כשגילו שהחייל האיטלקי השרמנטי חזר לארצו בסוף המלחמה והשאיר אחריו אישה חסרת כול , ארבעה תקליטי אופרות של ורדי וממזרה אחת בת תערובת , אמה .
כשאמה בגרה והרתה לפרחח מקומי והבינה שאין הוא מתכוון להיות לאב , החלה לחסוך פרוטה לפרוטה , עד שהצליחה לסדר לעצמה דרכון איטלקי וברחה עם בתה , ממזרה דור שני , לאיטליה .
אשת השגריר לא ידעה בדיוק מה עשתה אמה כדי לכלכל אותה באותן שנים ארורות ברומא , אבל מילותיה האחרונות היו צוואתה :
" אל תתחתני עם גבר אפריקאי ואל תחזרי לאריתראה לעולם !"
את ירושתה הקטנה בזבזה במהירות ונזרקה מדירתה .
זמן מה הסתובבה ברחובות רומא אבודה ואומללה , ישנה על ספסל נוקשה בפּינצ ' וֹ טראס .
בוקר אחד הקיצה בבהלה מכף ידו של תייר אמריקני שמן שהונחה על ישבנה .
בידו האחרת החזיק שטר של חמישה דולר .
היא סטרה לו בכוח ורצה בבכי לשגרירות אריתראה כדי להתחנן שיעזרו לה לחזור לארצה .
למרבה המזל חיכה לאדונו באותה שעה בחזית השגרירות עוזרו הנאה של שגריר אריתראה באיטליה , ומרגע שנחו עיניו עליה השתנו חייה .
כעבור חודשיים נישאו .
וכשפרש השגריר , מונה בעלה תחתיו והחיים הטובים החלו – אותם חיים שסבתה המורדת דמיינה לעצמה כשהתאהבה באותו חייל איטלקי חובב אופרות של ורדי .
כך התחתנה עם גבר אפריקני והפרה את חלקה הראשון של צוואת אמה .
את חלקה השני תפר ( שלא באשמתה ) בעוד כעשר שנים , וגם על כך תשלם ביוקר .
רחובות פריז , הרהרה עכשיו בערגה .
השווקים , הבוטיקים , האוכל , שעות החסד שבהן ישבה עם חברותיה ללימודים אל שולחן הבראסרי השמור לנשות השגרירים ושתתה את הקפה המגעיל שלהם , שאפילו אליו התגעגעה עכשיו , ומולן השדרה שנשטפה בגשם והשמש זורחת אחר כך ומאירה את הטיפות שעל השולחנות בחוץ כפנינים שזה עתה נשלו מהים .
היא למדה שפות וספרות צרפתית , מצאה חברות מכל רחבי העולם והוזמנה לחגוג את ימי העצמאות של כל המדינות כולן .
אחת לשנה , ב -24 במאי , יום העצמאות של אריתראה , הזמינה היא את השגרירים עם נשותיהם לחגוג אתם .
להקת רקדנים ונגנים הגיעה מארצם , שלוש טבחיות נשלחו במיוחד מאַסמרה ועבדו שבוע שלם תחת השגחתה .
בניין השגרירות צוחצח ומורק , ולמרות היעדרם הבולט של שגרירי אנגליה , ארצות הברית ונשותיהם , היו המסיבות מוצלחות ביותר .
אלמלא נתקף בעלה הרהורי כפירה , היו יכולים ללכת עכשיו בנחת בבולוואר סן מישל , ודבר מן הדברים שהתחוללו אחר כך לא היה קורה .
היא זכרה היטב את הלילה שבו חזר בעלה שיכור והודיע לה שהצטרף לתנועת האופוזיציה הגולה ששמה לה למטרה להיאבק ללא פשרות בנשיא המושחת הרודה בעמו .
היא קיוותה שבבוקר , כשיתפכח , תצליח לשנות את דעתו , אך הבוקר עלה ודעותיו לא השתנו , ובחופשת החורף נסעו היא ובעלה בחזרה הביתה כדי שיוכל להיפרד מאמו לפני שיחזור לפריז ויעמוד שם בראש ארגון האופוזיציה הגולה .
ליד כבש המטוס חיכו לבעלה אנשי הביטחון של הנשיא .
השכם בבוקר הגיעה אל תחנת המשטרה כדי לחפש אותו .
אף אחד לא הסכים לומר לה היכן הוא .
חבריו רמי הדרג ביקשו ממנה לחכות בסבלנות ולא עשו למענה דבר .
שבוע חלף , ושום מידע על מקום כליאתו של בעלה לא הגיע , ומיום ליום היתה נואשת יותר .
וערב אחד כשחזרה למלון אחרי שחיכתה חמש שעות בחום לוהט מול משרדו של שר הפנים , הופתעה למצוא בחדרה גבר זר , ידיד של בעלה מתנועת האופוזיציה ;
כך הציג את עצמו וסיפר לה שבעלה כלוא לתקופה בלתי מוגבלת באשמת בגידה בארצו וייעץ לה להימלט על נפשה מהר ככל האפשר .
היא הודתה לאל על שאין לה ילדים .
ארזה בחופזה מעט מחפציה באותו תיק גוצ ' י מופלא שקנתה בשאנז אליזה באלפיים מאתיים ותשעים דולר בבוקר יום הולדתה השלושים , ונמלטה .
בגבול פגשה את ידידיו של בעלה .
העלו אותה למשאית ובה נסעה כמעט שבוע עד גבול מצרים .
גם בקהיר טיפלו בה חבריו של בעלה וייעצו לה להמשיך לישראל .
שם , כך הבטיחו לה , אפשר יהיה למצוא עבודה , להתפרנס בכבוד , ואולי , עם קצת מזל , לחסוך מספיק כסף ולהגר לארצות הברית או לקנדה .
וכך , בניגוד לרצונה ולתכנוניה , נהפכה כסבתה וכאמה לפניה לבת בלי בית , וכמוהן החליטה אף היא להיאבק בגורלה , והתחנה הראשונה במאבקה היתה חדר מערבי במקלט , עם שירותים , חלון ודלת שאפשר לסגור .
היא הוציאה מן התיק את הטבעת , הכניסה אותה לארנק ודחפה את התיק עמוק תחת המיטה .
כיסתה גם את שולי המיטה בשמיכה ויצאה מהמקלט .
שלושת הצעירים עדיין ישבו על גדר הברזל ועישנו .
היא הביטה שוב בזה שחייך אליה קודם והזמינה אותו בתנועת אצבע זעירה לגשת אליה .
חבריו גיחכו .
הוא חכך בדעתו ולבסוף קם וניגש אליה .
כשהתקרב ראתה שלפניה רק נער שנחפז להתבגר ולעטות על עצמו חזות גברית .
" מי אתה ?"
שאלה .
" מֶקוֹנַן ," ענה , ונשף לעברה ענן עשן שכיסה את פניה .
" מה את רוצה ?"
" בּוֹנז ' וּר מֶקוֹנַן , קנה לי בבקשה חומרי ניקוי , וילון לבן , וכמה צלחות , ואת העודף שמור לעצמך ," אמרה והוציאה מארנקה שטר של מאתיים שקלים ונופפה בו .
כשהיתה בטוחה ששני חבריו והאישה השוכבת על המזרן ראו בבהירות את השטר , החליקה אותו לכיסו .
" סִיל - ווּ - פּלֶה ," אמרה וחייכה את חיוכה המקסים ביותר .
לא היה ספק שהוא לא הבין מילה בצרפתית , אך צליליה של השפה הזאת היו מחשמלים , את זה ידעה היטב .
גם היא הוקסמה ממנה בימיה הראשונים בפריז , והיא שהניעה אותה לבלוע את כל מה שהיה לעיר הנפלאה הזאת להציע לה – לממזרה בת ממזרה מהיבשת המקוללת ההיא .
האישה ששכבה על המזרן בפתח המקלט הרימה את ראשה וצעקה :
" אל תעז להתקרב אליה , לכלבה ."
" זו אמא שלך ?"
שאלה אותו והוא נע בחוסר נוחות .
" לא ," ענה מיד , והיא ידעה שהוא משקר .
מֶקוֹנַן יצא לדרכו .
כעבור רגע או שניים קמו שני חבריו ורצו בעקבותיו .
היא גיחכה לעצמה , הרכילות היתה תמיד הנשק העיקרי של האריתראים .
לו יכלה הרכילות להרוג , היה הצבא האתיופי ניגף כעבור שנה אחת , ולא היה כל צורך בשלושים שנות מלחמה עקובה מדם .
אשת השגריר לא הסגירה את עייפותה לעין זר , אבל היתה מותשת .
היא לא סיפרה לאיש שכמו אחרות לפניה , הושפלה בידי החיילים המצרים שמשמשו את גופה , ונשרטה ונחבלה במנוסתה לצד השני של הגבול , ושם השפילו אותה החיילים הישראלים , שלא טרחו לברר את מעמדה והשליכו אותה עם מאה פליטים נוספים לבית הכלא בקציעות .
וגם שם לא הקשיבו לה כשחזרה וסיפרה להם שהיא אינה פליטה איכרה בורה , אלא אשת שגריר מכובדת .
לאחר יומיים באגף הנשים , כשגילו בנות ארצה את זהותה , הציקו לה וניסו לגנוב ממנה את חפציה .
היא התלוננה בצרפתית מושלמת באוזני הסוהרות , והן העבירו אותה לאגף האסירות המקומיות כדי לשמור על ביטחונה .
אלה התגלו כתאבות מדון , ובצר לה פנתה לקצינה האחראית ואמרה לה שקיימת אפשרות שהיא נושאת בגופה את נגיף הצהבת .
המילה " צהבת " עשתה את שלה .
חששם של הישראלים שמחלה מידבקת תתפשט במתקן הכליאה וממנו יינשאו נגיפיה לכל רחבי הארץ , פעל את פעולתו , ואשת השגריר הועברה מיד לבידוד , ובדיקות הדם שעברה הוכיחו שהיא סובלת מתשישות אך בריאה כשור .
אבל המאמץ לא היה לשווא , כי במרפאה הכירה את ד " ר לב , רופאת המתקן , התחבבה עליה והחלה לתווך בינה לאסירות החולות .
הרופאה החביבה הביאה לה בגדי עבודה , משומשים אמנם אבל נקיים , והבטיחה שתעזור לה למצוא עבודה אם וכאשר תשוחרר .
שעה קודם לכן , כשצעדה בשדרות הר ציון בדרכה למקלט , הבחינה בחנות למכשירי טלפון ניידים , ועכשיו חזרה לשם .
היא הלכה במורד הרחוב הקטן ופנתה ימינה בשדרה .
כשנכנסה לחנות , לא טרח המוכר להרים את עיניו .
" אֶקסקוּזֶה מוּאָה ," אמרה בצרפתית , והמוכר הרים את עיניו בפליאה וסקר את גופה .
היא הבליגה על גסותו , חייכה , ובחן רב ביקשה ממנו מכשיר זול ואמין .
היא שילמה מאתיים שקלים על המכשיר ועוד מאה שקלים תמורת שיחות ושאלה את המוכר היכן תוכל למצוא בית קפה נחמד ושקט .
שם התכוונה לשתות קפה בנחת ולהתקשר לרופאה .
המוכר פרץ בצחוק והצביע על המזללה המכוערת שעל שפת הכביש , ליד תחנת האוטובוס .
כחמישה גברים ישבו בחזית ולפניהם עשרות בקבוקי בירה ריקים .
עשן הסתלסל ממתקן הגריל , ונתחי בשר מדממים נצלו עליו , ובקולות צרודים פלטו הגברים הוראות אל זקן בעל כרס שטיפל בבשר .
אחד הגברים , שהפשיט אותה במבטו , הזמין אותה להצטרף אליהם .
" על גופתי ," לחשה לעצמה , סובבה את גווה התמיר וצעדה בכיוון הנגדי .
בקיוסק קטן קנתה לעצמה בקבוק סודה וסנדוויץ ' והתיישבה על ספסל בגינה .
שמש סתווית חמימה ונעימה ליטפה את פניה , והיא הרשתה לעצמה לעצום את עיניה לשעה קלה .
כל כך עייפה היתה .
כשהתעוררה היתה השעה בפריז רבע לשלוש , וכאן היה קריר .
היא הוציאה מארנקה את הפתק שעליו כתבה את מספר הטלפון של הרופאה והתקשרה אליה .
הרופאה ענתה מיד ושמחה לשמוע את קולה .
היא אמרה שעוד הערב תתקשר אל חבריה , ומחר תגיע לעיר לצורך סידורים ותשמח לפגוש אותה .
ייתכן שכבר תהיינה לה בשבילה תשובות .
אשת השגריר רשמה בקפידה את שמו ואת כתובתו של בית הקפה שייפגשו בו והודתה לרופאה החביבה .
דמדומים מוקדמים ירדו על הגן .
עשרות צעירים וצעירות אפריקנים , נשים פיליפיניות עם עגלות ילדים וגברים שחזרו מיום עבודה מתיש , התגודדו בגינה .
במגרש הקטן שיחקו כמה צעירים כדורסל , וכמה בחורות עודדו אותם בקולניות בשלל שפות ודיאלקטים .
צחוקים עליזים עלו ממגרש משחקי הילדים הסמוך , ואמהות נזפו בילדיהן .
אז כך נראות שעות אחר הצהריים של הפליטים , הרהרה לעצמה , כאילו חיים .
היא הברישה את שערה , תיקנה את האיפור , ניקתה את נעליה , ועשתה את דרכה למקלט .
הרחוב הקטן , שהיה שומם בשעות הבוקר , התמלא חיים .
כעשרה ילדים מכל הגילים שיחקו על הכביש בכדור , ארבעה אחרים נסעו באופניים הלוך ושוב , תינוקות זחלו על המדרכה , וקבוצת נשים כבדות בשר ישבו בפתח המקלט על שרפרפים קטנים והתווכחו בקולניות זו עם זו .
מֶקוֹנַן חיכה לה , ובידו שתי שקיות פלסטיק .
הוא ניגש אליה , הניח את השקיות וחייך .
" מחר בבוקר ," אמרה לו , " תהיה לי עוד עבודה בשבילך ."
הוא הנהן והסתלק .
צליל ריסוק נשמע והיא הרימה את ראשה בבהלה .
מחלון הדירה שמול המקלט נזרק בקבוק והתנפץ לרסיסים על המדרכה , ורק בנס חמקו הילדים משברי הזכוכית .
אחת הנשים , אַלמָז שמה , אישה שהכירה ממתקן הכליאה , קמה ממקומה , רצה לפח הזבל והוציאה מתוכו שקית אשפה והשליכה אותו בכוח לחלון שממנו נזרק הבקבוק .
פניו הסמוקים של גבר שעיניו מימיות הגיחו מהחלון .
הוא צעק משהו .
כנראה קילל .
אַלמָז התעלמה ממנו , אספה את כבסיה היבשים מחבל הכביסה שנקשר ברישול לסורגי החלונות ונכנסה למקלט .
אשת השגריר ניגשה לנשים .
" שלום ," אמרה .
הן לא ענו על ברכתה .
אחת מהן פנתה אליה .
" את שמת את התיק שלך בחדר שלי ?"
" אני חדשה ," אמרה , " ושלחו אותי לכאן ."
" את שמת את התיק שלך אצלי בחדר ?"
חזרה האישה על שאלתה .
" כן ," ענתה , " היו לי סידורים ."
" אין מקום בחדר שלי ," אמרה האישה .
" חדשות ישנות במסדרון עד שמתפנה חדר ."
" לא אהיה פה הרבה זמן ," אמרה אשת השגריר .
הנשים פרצו בצחוק לגלגני .
היא התעלמה מצחוקן וכרעה ליד האישה .
" אפשר לדבר רגע לבד ?"
האישה הביטה בה בחשדנות ובחוסר רצון מופגן , אך השמועה על השטרות הנשלפים מארנקה של אשת השגריר כבר עשתה לה כנפיים , והיא קמה בכבדות והלכה אליה .
אשת השגריר כבר התרחקה מעט מקבוצת הנשים .
" חמש מאות שקל אני נותנת לך לחודש תמורת החדר ."
האישה , שלא ציפתה לכך , הוכתה בתדהמה .
חמש מאות שקלים הם סכום נכבד מאוד , רבע ממשכורתה החודשית .
" ואיפה אני אגור עם הילדים ?"
שאלה מיד כשהתעשתה .
" במסדרון ," ענתה אשת השגריר .
" שמונה מאות ," אמרה האישה , " ורק לחודש ."
" בסדר ," ענתה אשת השגריר , " ותפנו את החדר עכשיו ."
" תשלמי לי בפנים ," אמרה האישה ונכנסה למקלט .
אשת השגריר צעדה בעקבותיה , מלווה במבטיהן הסקרניים של הנשים .
בחדר הושיטה האישה את ידה .
אשת השגריר נתנה לה את השטרות , ובן - רגע נעלמו בין קפלי שמלתה .
האישה צררה את בגדיה ואת בגדי ילדיה ויצאה מהחדר .
אשת השגריר מיהרה והכניסה את הצעצועים לתוך ארגז והורידה את הסדינים מהמיטות .
האישה חזרה , הביטה בעוינות אל המזרנים הקירחים , שלפה את אחד הסדינים והניחה אותו בחזרה על מיטת היחיד .
" יודית לא באה אתנו ," אמרה האישה .
אשת השגריר הופתעה .
" שילמתי לך על כולכם ," אמרה בחריפות .
" שילמת עלי ועל הילדים .
יודית תחזור אחר כך , ואת תעשי אתה מה שאת רוצה ."
לאחר כרבע שעה היה החדר ריק מחפצי האישה וילדיה .
אשת השגריר הרהרה בעסקה שעשתה זה עתה – שמונה מאות שקלים תמורת חודש בחדר עלוב עם דיירת משנה .
היא תהתה בלבה כמה תצטרך לשלם ליודית זו כדי להיפטר גם ממנה .
היא פשטה את שמלתה , השילה את נעלי העקב והוציאה מהתיק את חליפת הספורט והחלה לנקות את החדר .
שעתים שלמות מירקה , הבריקה וצחצחה את הרצפה , ניערה את המזרנים , תלתה וילון חדש ולבן במקום הסמרטוט , קרצפה את הקירות באקונומיקה , ניקתה את המקרר הקטן , הבריקה את השירותים , סידרה את כלי האוכל בארגז קטן תחת מיטתה , וכשסיימה הוציאה את בקבוק התרסיס נגד חרקים וריססה בקפדנות את החדר .
האדים הרעילים התפשטו בתוכו , והיא יצאה ונעלה את הדלת , טמנה את המפתח בארנקה ויצאה אל המסדרון .
מעבר לדלתות המוגפות ישבו המשפחות הקטנות ואכלו .
ריח של בשר מטוגן בשמן זול מעורבב בריח עשן עלה ממחתות הגחלים שבערו בחדרים וגרם לה בחילה .
היא מיהרה החוצה ונתקלה בנער שנכנס למקלט במרוצה .
היא חשה כאב חד בבטנה .
" תיזהר ," צרחה .
הוא ענה בעברית .
היא לא הבינה אותו , אך עיניו הבוערות הבהירו לה שהמילים שנאמרו לא היו יפות .
" חוצפן ," אמרה וסטרה לו .
הנער צווח ודלת החדר הסמוכה נפתחה בחבטה .
אישה רעת מבט שעטה לעברה .
" מה עשית לבן שלי ?"
צווחה .
" הוא הכאיב לי ," אמרה אשת השגריר , " והתחצף אלי ."
הסטירה שנחתה על לחייה השאירה אותה המומה ומושפלת .
הנער צחק בקול .
אמו הדפה אותו בגסות לחדרם ואמרה :
" שלא תעזי לגעת בילדים שלי ," וטרקה את הדלת אחריה .
היא נאבקה בדמעות , ים של דמעות היה לה עכשיו בתוכה ובקושי נסכר בגרונה .
" לא לבכות !"
מלמלה לעצמה , לא לתת להם את העונג .
היא התיישבה על המדרכה בחוץ והביטה בשעונה .
השעה בפריז היתה כעת תשע ועשרים .
בעוד שעה קלה יחלו חיי הלילה , אותן שעות מופלאות שבהן נהגה לצאת לרקוד או ללכת לקולנוע – חיבה עזה שמרה בלבה לסרטיו של ארנסט לוביץ ', שהוקרנו מדי ערב בבית הקולנוע הקטן ליד האודאון .
Je te retrouverais Paris,","1 1 מלמלה בינה לבין עצמה Je te retrouverais",."
גברים צעירים התקבצו ברחוב הקטן , מחכים לשיירי ארוחות הערב המשפחתיות שיינתנו להם אחרי שהילדים יסיימו את חלקם .
גברים יתומים , נמלטים , שאמותיהם נשארו מאחור , נמשכו אל נשות המקלט הבודדות , ולא היתה בה חמלה גם כלפיהם .
היא ידעה שרק החזקים מתוכם ישרדו , העצלים והחלשים ייעלמו כלא היו בעיר הגדולה .
לאחר שעה קלה חזרה לחדרה .
התרסיס הרעיל שקע , והיא טאטאה את גופות המקקים והשליכה אותם לפח האשפה .
היא נעלה את הדלת , לבשה את כתונת הלילה הלילכית שהיתה כשריון מפני העליבות שסביבה , כיוונה את השעון המעורר במכשיר הנייד לשעה שמונה , כיבתה את האור ועצמה את עיניה .
כעבור כשעתיים התעוררה מדפיקות על דלת חדרה .
המומה משינה קמה ופתחה את הדלת .
בחורה צעירה ארוכת איברים , שבטנה המעוגלת העידה על הריונה , עמדה מולה .
" שלום ," אמרה הצעירה בקול רך , " מי את ?"
" מי את ?"
שאלה אשת השגריר .
" אני יודית ," השיבה הצעירה .
" וזה החדר שלי ."
בקולה לא היתה תוקפנות או גסות , היא קבעה עובדה ותו לא .
" כבר לא !"
אמרה אשת השגריר , " עכשיו זה החדר שלי ."
" איפה בית - לחם והילדים ?"
שאלה יודית .
" ישנים במסדרון ," אמרה אשת השגריר , " קניתי ממנה את החדר לחודש ."
יודית נכנסה פנימה והתיישבה על מיטתה .
" כמה את רוצה על המיטה שלך ?"
שאלה אשת השגריר .
" המיטה לא למכירה ," אמרה יודית .
" מאתיים שקל ?"
ניסתה אשת השגריר .
" לא תודה ," יודית השיבה בנימוס .
" שלוש מאות ?"
התעקשה אשת השגריר .
" לא תודה ," אמרה יודית , " את מבינה ," הוסיפה , " אני בהיריון ועובדת קשה מאוד , בלילה אני חייבת לישון טוב ובמסדרון מפריעים כל הזמן ."
מאופן דיבורה ומבטאה הסיקה אשת השגריר שיודית הגיעה מהכפרים בדרום ושהיא אינה אישה משכילה , ספק אם היא בכלל יודעת לקרוא ולכתוב .
" אני חייבת להיות לבד !"
אמרה אשת השגריר .
" סליחה שאני מפריעה ," לחשה יודית , " אבל אני מאוד עייפה עכשיו ."
היא פשטה את מעילה ונכנסה לחדר האמבטיה .
אשת השגריר העייפה החליטה לדחות את המאבק ביודית למחר ועצמה שוב את עיניה .
המים הזורמים הקשו עליה להירדם , והיא חיכתה בזעם עד שיודית תגמור להתרחץ .
אחרי שיצאה מחדר האמבטיה בחולצת טריקו שחורה ענקית , עלתה על מיטתה ונשכבה על גבה ומבטה נתלה בתקרה .
" נקי מאוד השירותים ," אמרה יודית , " לילה טוב ."
אשת השגריר העמידה פני ישנה ולא ענתה .
כשעתיים אחר כך התעוררה מבכייה החרישי של יודית .
היא חיכתה בסבלנות כמה דקות והבכי לא פסק , ואז ביקשה מיודית להיות בשקט , כי גם היא עייפה מאוד .
" סלחי לי ," אמרה יודית וניגבה את דמעותיה .
" העניין הוא שאני בחודש החמישי ואסור לי ללדת את הילד הזה ...
אסור לי ...
והם לא מסכימים פה לעשות לי הפלה ."
" לא שמעת על אמצעי מניעה ?"
שאלה אשת השגריר ברשעות .
" הוא לא שאל אותי ," ענתה יודית בשקט וכתפיה רטטו בבכי כבוש .
אשת השגריר יכלה להושיט את ידה ולרפרף באצבעותיה על כתפה של יודית ולהציע לה את חמלתה .
אבל היא אמרה , " היית צריכה לחשוב על זה קודם ," סובבה את גבה וכיסתה את ראשה בשמיכה .
בבוקר כשהתעוררה , יודית לא היתה בחדר וכל חפציה נעלמו .
חרדה תקפה את אשת השגריר , ומיד התכופפה והציצה תחת מיטתה , ורק כשראתה שהתיק היקר עדיין במקומו ודבר לא חסר בו נשמה לרווחה .
היא פשטה את כותונתה ופנתה להתרחץ .
זרזיפי המים הקפואים ננעצו בגופה כחרבות .
נשימתה נעתקה והיא נרתעה לאחור וכמעט החליקה .
אחוזת בהלה לפתה את הדלת וייצבה את גופה העירום הרועד מקור .
היא קיללה את המקום הארור הזה ואת העולם כולו , ועברו כמה רגעים עד שאזרה אומץ , עצרה את נשימתה ונכנסה למים הקרים .
בחיפזון חפפה את שערה , סיבנה את גופה ונמלטה מן המקלחת .
שעה ארוכה ישבה על מיטתה עטופה בשמיכה , עד שהחזירה לגופה הרועד את חומו .
לאחר שהתאוששה בחרה את השמלה השחורה הקטנה שחושפת את רגליה היפות , נעלה נעלי ערב גבוהות עקב , עטתה על עצמה צעיף אופנתי , התאפרה קלות , הניחה את בגדיה על המיטה מקופלים בקפידה והתיזה על עצמה מעט מהבושם היקר .
באמרת שמלתה שפשפה את האות G המוזהבת שעל התיק עד שזהרה , תלתה אותו על כתפה ויצאה לדרכה .
בחוץ היה קריר ועננים כבדים כיסו את השמים .
היא נשמה מלוא ריאותיה וראתה את מֶקוֹנַן יושב על הגדר שמול פתח המקלט ומחכה לה .
" בוקר טוב ," אמרה .
הוא חייך .
" לווה אותי לכאן ," ציוותה והראתה לו את כתובת בית הקפה שרשמה על הפתק .
מֶקוֹנַן לקח את הפתק ועיין בו .
" אני לא יודע לקרוא ," אמר בביישנות .
" אלוהים ," מלמלה לעצמה , " איזה אידיוט ."
היא חטפה את הפתק ויצאה לדרכה .
בדרכה עצרה בחנות מכשירי הטלפון הניידים ונכנסה .
" בונז ' ור ," אמרה .
המוכר חייך .
היא ביקשה ממנו באנגלית שיסביר לה איך מגיעים לכתובת שרשמה .
" את לא כמו כולם שם ," אמר .
היא חייכה , מוחמאת .
" זה לא שיש לי משהו נגד כושים ," אמר לה , " אבל האנשים האלו , באמת פרימיטיביים ."
לא נשאר לה אלא להסכים אתו .
הוא הסביר לה שיהיה עליה ללכת לאורך הרחוב עד שתגיע לתחנה המרכזית הישנה , ושם תמצא אוטובוס מספר 5 והוא ייקח אותה עד הכתובת שעל הפתק .
היא חייכה , הודתה לו ופנתה לצאת .
" היי ," אמר ותפס אותה בזרועה .
היא נבהלה והסתובבה אליו וראתה את מבטו העוגב .
" למה שלא תבואי אלי בערב ונלך לאכול משהו ?"
שאל .
" נראה ," אמרה , חילצה את ידה מאחיזתו וחמקה החוצה .
היא עלתה לאוטובוס ונתנה לנהג שטר של חמישים שקלים .
הוא החזיר לה עודף והיא התיישבה וספרה את הכסף שנשאר לה – מאה ארבעים וארבעה שקלים ועשרים אגורות .
אבל היא לא דאגה , תכף תפגוש את ד " ר לב והכול יהיה בסדר .
העיר חלפה על פניה .
היא לא ראתה בה הדר או יופי .
היכן הם בנייניה העתיקים של פריז ?
היכן כנסיותיה היפהפיות ?
שדרותיה הרחבות ?
והנהר היכן הוא ?
היכן היא , ואיך הגיעה לכאן .
כפי שהבטיח בעל חנות הפלאפונים , היה בית הקפה ממש מול תחנה האוטובוס .
הרופאה עוד לא הגיעה , והיא התיישבה אל שולחן צדדי והזמינה לעצמה קפוצ ' ינו וקרואסון .
השמש בקעה מבעד לעננים והיא הביטה בעוברים ושבים הממהרים לעבודתם ודמיינה לעצמה את חייהם בארץ הזאת .
צלילי שפתם נשמעו לה חורקניים ונוקשים , ושפת גופם נראתה פרועה .
משהותה הארוכה בקרב דיפלומטים ידעה דבר או שניים על מדינת היהודים וחלקה עם בעלה את הערצתו לתושביה , שעל אף כל אסונותיהם גררו עצמם הנה מכל קצות תבל והחיו את שפתם והכו באויביהם .
איפה הם , ואיפה אנחנו , חשבה בלבה .
להם היתה השכלה , וחינוך , ורצון ברזל , ואנחנו בורים , עילגים ועצלים .
להפתעתה היה הקפה טעים מאוד והקרואסון טרי ופריך , ובעודה מתענגת על ארוחת הבוקר הקטנה שלה ראתה את הרופאה חוצה את הכביש מתנשפת , וחזה הגדול עולה ויורד .
אשת השגריר קמה לכבודה , והרופאה חיבקה אותה בחום .
" אני מתה לקפה ," אמרה , " עשרים דקות יש לי ," נאנחה , " פגישות ופגישות ועוד פגישות ."
היא הציתה סיגריה וסקרה את אשת השגריר .
" את נראית נפלא ," אמרה .
" תודה ," חייכה אשת השגריר , " אני מסתדרת ."
הקפה הגיע והרופאה לגמה אותו בגמיעות גדולות וקולניות .
" תקשיבי , השגתי לך עבודה , איש נפלא עובד באו " ם , מתרוצץ בכל העולם , בן אדם נהדר , דיברתי אתו והוא שמח מאוד , אמרתי לו שיהיה חייב לדאוג לך לביטוח רפואי והוא הבטיח שכך יעשה ...
הנה , תרשמי את המספר ," אמרה הרופאה והכתיבה לה את המספר .
" קוראים לו דניאל ."
הנייד של הרופאה צלצל והיא ענתה מיד .
" שיחה דחופה ," לחשה לאשת השגריר , ובתוך כך כבר קמה והרימה את תיקה ונופפה לאשת השגריר .
" בהצלחה , חומד ," לחשה ונעלמה במורד הרחוב בלי ששילמה על הקפה שלה .
אשת השגריר נאנחה בסיפוק , ומיהרה להתקשר למספר שנתנה לה הרופאה .
לאחר שלושה צלצולים ענה לה גבר , וקולו היה נעים ונמרץ .
" בוקר טוב ," אמרה אשת השגריר באנגלית מושלמת , " ד " ר לב הפנתה אותי אליך בקשר לעבודה ..."
" אה ...
כן ...
בטח ..."
אמר האיש וקולו עלץ .
היא שמחה לגלות שגם האנגלית שלו טובה מאוד .
" יופי שהתקשרת ...
מצוין ממש ...
אולי תקפצי עכשיו ונדבר ?"
" עכשיו ?"
" אם יש לך פנאי כמובן ," אמר , " אם לא ..."
" יש יש , בטח שיש ," אמרה וצחקה .
" נפלא ," אמר והכתיב לה את כתובתו .
" איפה זה ?"
שאלה במבוכה , " אני חדשה בעיר ולא מכירה כלום ."
" למה שלא תיקחי מונית ?"
שאל , " כך תגיעי מהר ולא תסתבכי ."
מאה ארבעים וארבעה שקלים ועשרים אגורות פחות שני קפה קרואסון ומונית , מי יודע כמה יישאר לה ?
" אני צריך לצאת עוד שעה ," אמר וקטע את מחשבותיה .
לעזאזל , אמרה לעצמה , זו ההזדמנות שלי .
" אגיע מיד ," אמרה .
היא שילמה שלושים ושמונה שקלים על ארוחת הבוקר הקטנה שלה , עצרה מונית והראתה לנהג את הכתובת .
הוא הפעיל את המונה והם יצאו לדרכם .
אשת השגריר התערסלה בנעימות במושבה ותיקנה את האיפור .
כשהתבוננה במראה גילתה שהיא מחייכת .
המספרים על המונה דהרו מעלה , ועמדו כעת על ארבעים ושניים שקלים .
" אנחנו קרובים ?"
שאלה .
" עשר דקות ," ענה .
היא הביטה החוצה וראתה שהבניינים הגבוהים התחלפו בווילות רחבות ידיים וברחובות צרים ומוצלים .
מכוניות יקרות חנו לפני חזיתות הבתים , נשים חטובות בחליפות עסקים יקרות דחפו עגלות תינוקות , וגברים בבגדי ספורט רצו בצדי הדרך .
המונה הראה חמישים וארבעה שקלים ושלושים אגורות , והם המשיכו בדרכם .
כמה דקות אחר כך נעצרה המונית לפני וילה ענקית מוקפת חומת לבנים .
" שישים ואחד שקל ," אמר הנהג .
היא הושיטה לו את השטר האחרון שהיה בארנקה , קיבלה את העודף ויצאה .
היא ניגשה אל שער הברזל , גילתה את הכפתור הקטן של האינטרקום , החליקה בידה על שמלתה ולחצה על הכפתור .
עבר רגע ארוך עד שבקע מהרמקול קולו הנעים .
" בוקר טוב ," אמרה , " זו אני ."
" יופי , " אמר , " יופי ."
זמזום בקע מהרמקול הקטן .
" כנסי ."
היא חצתה ערוגת ורדים ודשא מטופח , ולפני שהספיקה לצלצל , הדלת נפתחה בתנופה .
מולה עמד גבר חסון ונאה בחלוק לבן , וקצף גילוח על לחיו השמאלית .
הוא חייך .
" בוקר טוב , כנסי ."
היא נכנסה פנימה .
" חכי לי אני כבר מתלבש וחוזר ," אמר .
הוא עלה במדרגות בתנופה ונעלם .
החלונות הרחבים שפנו לגן שפכו פנימה אור נעים , חלבי .
היא סקרה את הבית המרווח והמאובזר , שהעיד על מצבו הכלכלי האיתן של בעליו :
ספות עור יקרות , שולחן אוכל מהודר מעץ משובח , תמונות מקוריות על הקירות , שטיחים פרסיים על הרצפה .
במבט נוסף הבחינה בערמת הכלים שבכיור , במאפרות הגדושות , בבגדים המושלכים ליד הספה ובשכבת האבק הדקיקה המכסה את הרהיטים .
אין פה אישה וילדים , הרהרה , גבר בודד , ועשיר .
" ושוב בוקר טוב ," אמר בעליזות .
הוא לבש חליפה משובחת , פניו היו מגולחים למשעי וריח נעים של אפטר שייב יקר נדף ממנו .
" קפה ?"
שאל .
" כבר שתיתי ," ענתה .
" תודה ."
הוא הכין לעצמו כוס קפה במכונת האספרסו , הזמין אותה לשבת והתיישב מולה .
" כפי שבוודאי שמת לב ," אמר בטון מתנצל , " הבית לא נקי ."
" זה לא ענייני ," אמרה וחייכה .
" התגרשתי לא מזמן ," אמר , " אין לנו ילדים ."
" גם לי לא ," אמרה .
" עוד יהיו לי ," אמר וחייך , " אחרת אמא שלי תהרוג אותי ."
היא חייכה וחיכתה .
" אני רוצה לספר לך משהו ," אמר לה ונראה לפתע נבוך .
" אבי יליד אוסטריה .
כשנכנסו הנאצים נאלץ לברוח עם משפחתו .
הם נתפסו והופרדו .
שלוש שנים היה באושוויץ , וכשבאו הרוסים ושחררו את המחנה , הוא שקל ארבעים ושניים קילו והתחיל ללכת .
שנה שלמה הלך עד שהגיע בחזרה אל בית הוריו בווינה וגילה שאף אחד לא נשאר בחיים מכל משפחתו .
הוריו ושתי אחיותיו נרצחו ."
היא הביטה בו .
עיניו היו לחות , סנטרו רעד , והיא הניחה יד מנחמת על כף ידו .
הוא הביט בה והמשיך :
" אבא שלי גילה שהשכן שהלשין על משפחתו פלש לביתו והשתלט עליו .
הוא פנה למשטרה , אבל השוטרים שנאו יהודים וזרקו אותו מהתחנה .
אחרי חודשיים הגיע לארץ ישראל , ושנה אחר כך כבר התגייס לצבא .
הוא הצליח בחיים , אבא שלי , עשה הרבה כסף , התחתן והוליד ילדים , אבל כל חייו נשארה בו נשמה של אדם בלי בית , פליט ..."
הוא נתן למילים לשקוע , היא חייכה אליו בעידוד , ואז הוא הביט בה ואמר , " ולכן כשדוקטור לב שאלה אותי אם אוכל לעזור לך , שמחתי מאוד - מאוד ..."
" תודה ," אמרה .
" כמה שעות נדמה לך שצריך ?"
שאל .
היא לא הבינה את כוונתו .
" אני חשבתי על שני ושישי , חמש שעות בכל פעם , כולל רהיטים , שאיבת אבק , ניקוי מרפסת הגן , כביסה וקיפול בגדים ...
מה את אומרת ?"
מילותיו חדרו להכרתה כמטח יריות , עד שהבינה .
" חשבתי ...
חשבתי ..."
מלמלה .
" אמרו לי שמשלמים ארבעים שקל לשעה , אבל אני אתן לך חמישים וביטוח רפואי וגם החזר נסיעות ...
דיברתי כבר עם חברה שלי , והיא הבטיחה שתביא לך בגדים יפים וכמעט חדשים שהיא כבר לא לובשת , וכמובן תוכלי לעשות פה כביסה לעצמך אם צריך ולאכול כמה שבא לך ..."
הוא חייך .
" תגידי , את חושבת שאת יכולה להתחיל היום ?"
היא שתקה .
" נראה לך שתוכלי להתחיל היום ?"
חזר על שאלתו .
היא קמה על רגליה והעיפה בו מבט חד .
" אני לא מנקה את החרא של אף אחד !"
אמרה ויצאה בטריקת דלת .
מושפלת וזועפת נסעה במונית ועיניה לא משו מן המונה .
היו בארנקה רק ארבעים וחמישה שקלים , וכשהגיע המונה לסכום הזה ביקשה לרדת ואיכשהו עשתה את דרכה אל גינה לא מוכרת .
שם התיישבה על ספסל והביטה בשעון .
בפריז היתה השעה תשע וחמישה , וחברתה הטובה אינגריד , אשתו של שגריר שוודיה , מחכה לה בבית הקפה הסמוך .
יחד תלכנה אחר כך לשוק הפשפשים – לאינגריד יש עין נפלאה לרהיטים עתיקים .
" את החרא שלו רצה שאנקה ," מלמלה לעצמה .
" את החרא שלו ."
צווחות אושר של פעוטות נשמעו ממתקני השעשועים .
גבר כהה עור גרר אחריו עגלת אשפה ומטאטא .
הוא התיישב לידה .
" בוקר טוב ," אמר לה בשפתם .
היא לא השיבה לו .
" עובדת בשכונה ?"
" אל תדבר אלי ," אמרה בחדות , " אני לא כמוך ."
" מה אני ?"
תהה .
" משרת שלהם , זה מה שאתה ."
" נכון ," הסכים , " ככה זה .
מאיפה את ?"
" אמרתי לא לדבר אלי ."
הוא נאנח לעצמו , הוציא תפוח ולעס בקולניות .
היא קמה והתרחקה מהספסל בצעדים כושלים .
היא הלכה במורד הרחוב השקט וחלפה על פני בית קפה שכונתי .
אנשים ישבו שם , צחקקו וקראו עיתונים , דבר לא הטריד אותם .
גבר כהה עור יצא מפתחו האחורי של בית הקפה , נושא בידיו שלושה שקי זבל .
הוא הטיל אותם לעגלת האשפה והביט בה .
" שלום לך ," אמר בשפתם .
" את עובדת פה בשכונה ?"
היא לא ענתה לו .
" חכי רגע ," אמר , " אני יכול להוציא לך קפה או מיץ , בעל הבית נחמד ."
" תסתום !"
צווחה , " תסתמו כולכם ..."
והיא רצה ורצה במורד הרחוב , לבה הולם בקרבה וזיעה ניגרת במורד גווה .
היא חשה שעיניהם של בני עמה רודפות אחריה לכל מקום , מביטות בה מכל חרך וסדק , מהמטבחים , מחדרי השירותים , מאחורי פחי האשפה , מעל ערמות הכלים בכיורים , ואינן נותנות לה מנוח .
" כמונו את ," אומרות לה עיניהם האילמות , " כמונו – פליטה ." "
אשת שגריר אני !"
היא צעקה לעברם , " אשת שגריר !
והשעה כעת תשע וחצי ותכף אני ואינגריד נשתה קפה ברוּ דֶה ....."
" איזה רוּ דֶה ..."
לעגו לה העיניים , " מה יש לך את ?
אין יותר פריז אין פינוקים ...
אין כלום , את כמונו ...
את כמונו ..."
היא חשה שבגדיה בוערים על גופה וכולם רודפים אחריה , וכשסובבה את ראשה ראתה אותם , את כולם ויודית בראשם , ואחריה הפרארי המיניאטורית ונוהג בה הילד שחשב שהיא מלכה , ואחריה מקונן ושני חבריו , ואחריהם כל נשות המקלט , כבדות , מקועקעות ועניות , ומעליהן מרחפים חבלי כביסה עמוסים ועננת הצחנה , וכל אלו דולקים אחריה והיא נמלטת , ואם תרוץ מהר תספיק לקחת את המטרו ולהגיע לפגישה עם אינגריד והיום אולי תלכנה לאִיל סַן לוּאי – על גדת הסין יש ספסל אבן שהן אוהבות לשבת עליו מדי פעם וללקק גלידה , והם יישארו כולם הרחק מאחוריה , זיכרון רע ...
סיוט ...
כי היא לא פליטה כמוהם , לא !
היא אשת השגריר ויש לה תיק של גוצ ' י .
הנהג שהגיח מעבר לפינה ראה בחטף אישה שחורה רצה , ולא הספיק לבלום .
היא שכבה על גבה עירומה למחצה , העננים נעו במהירות דרומה , רוח קלה נשבה .
קרן שמש בודדה הבליחה לרגע ודגדגה את אפה , והיא הרימה במאמץ רב את ידה הימנית והביטה בשעונה .
1 צרפתית :
" אני עוד אחזור אלייך , פריז ."