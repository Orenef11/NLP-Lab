בעמודים הבאים תחשפי לאחת התורות העמוקות והקדומות העוסקת ביצירת המציאות.
תורה זו, המוכרת כיום בעולם כולו, נקראת 'הוּנָה' (huna) והיא מבוססת על פילוסופיה שמאנית עתיקה, אשר על פי המסורת והאגדות הגיעה אלינו מאיי האוקיינוס השקט (הוואי, פולינזיה, טונגה, מאורי ועוד), לפני למעלה מ־25 אלף שנים.
בחרתי בהוּנָה ככלי העבודה המרכזי שלי לצורך טיפול, ייעוץ והדרכה לפנויים ופנויות החפצים ביצירת זוגיות, בגלל הבסיס הערכי עליו היא מושתתת:
אהבה.
רבים רואים בשאלה ״מה זאת אהבה?״, שאלה פילוסופית כבדת משקל.
להוּנָה יש תשובה פשוטה ופרקטית על השאלה הזו:
על פי ההוּנָה אהבה היא כלי וגישה ליצירת המציאות.
אהבה היא היכולת להתייחס באופן חיובי לכל דבר סביבך, וליצור את המציאות שלך מתוך גישה חיובית המבוססת על פרגון, אכפתיות, סלחנות, נתינה, חמלה, קבלה ורצון טוב.
אהבה איננה רק רגש — שנוצר או לא נוצר — מבלי שיש לך שליטה עליו.
אהבה היא קודם כל יכולת, שאותה ניתן ללמוד, לפתח ולהעמיק, באופן שיאפשר לך להרגיש, יותר ויותר, את מה שאת רוצה להרגיש, ולזַמן לחייך את האדם שיהיה ראוי לרגשותייך ויידע להוקיר אותם ולהעמיק אותם יחד איתך.
הבסיס ליצירת אהבה הוא היחס שלך כלפי עצמך.
על פי ההוּנָה, המציאות שלך היא יצירה שלך, וכל מה שסביבך מתקיים דרכּך ונובע ממך.
לכן, כאשר אין בך אהבה — את יוצרת מציאות שאין בה אהבה;
וכאשר את מלאה אהבה, את מפיצה אהבה סביבך, ומגדילה את מאזן האהבה בעולמך.
אדם אוהב יוצר עולם אוהב, ותחושתו בעולם שלו היא של מלאות, פתיחות, שלמות, ביטחון ואושר.
תורת ההוּנָה מציעה טכניקה לטיפול וריפוי, שמטרתה לסייע לאנשים להגדיל את מאזן האהבה בסביבתם, וכתוצאה מכך לממש את עצמם במלואם, ולהגשים את המשאלות שלהם בכוחות עצמם בכל תחום שירצו.
ניתן להיעזר בה לצורך הגשמת משאלות הקשורות בקריירה, בלימודים, במערכות יחסים, בכסף ועוד.
אבל מאחר והבסיס הערכי של ההוּנָה הוא אהבה, בחרתי להשתמש בה, ולהציג אותה בפנייך, ככלי היעיל והאיכותי ביותר לזמן באמצעותו אהבה וזוגיות לחייך.
בעשר השנים האחרונות אני משתמשת בהוּנָה כתשתית ואבן יסוד לכל העבודה הטיפולית שלי.
מאז שהכרתי את ההוּנָה למדתי עוד מגוון רחב של כלים ושיטות טיפוליות.
מאחר ולמידה היא אחת התשוקות הגדולות שלי, ומאחר שאני מאמינה שלמידה היא הכרח עבור כל מי שרוצה לסייע ולטפל באנשים, אני ממשיכה ללמוד ולהכיר עוד ועוד שיטות טיפוליות.
חלק מן הדברים שלמדתי הוטבעו בעבודתי ואני משתמשת בהם כל הזמן, ואחרים השאירו עלי חותם פחות משמעותי.
אבל ההוּנָה היתה ונותרה עבורי מצפן ובסיס, לא רק כשיטת טיפול, אלא גם ובעיקר כתפיסת עולם, כתשתית ערכית וכדרך חיים.
בספר זה תכירי לעומק את תפיסת העולם של ההוּנָה, ותלמדי באמצעותה טכניקות שונות ומגוונות להגדיל באמצעותן את יכולת האהבה שלך.
תלמדי לפתוח את ליבך קודם כל כלפי עצמך, ועל־ידי כך לזמן לחייך את אותו אדם יחיד ומיוחד, שיהפוך להיות אהבת חייך.
אני מקווה שגם את תשתמשי בהוּנָה ככלי להגדלת מאזן האהבה בחייך, וליצירת כל מציאות שתחפצי בה, עתה ובעתיד.