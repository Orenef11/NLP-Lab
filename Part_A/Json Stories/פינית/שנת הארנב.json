{
    "Article-name": "שנת הארנב",
    "Article-text": "\r\n1. הארנב\r\nשני גברים מדוכדכים נסעו במכונית.  השמש השוקעת\r\nסנוורה אותם מבעד לשמשה הקדמית המאובקת.  הקיץ\r\nהפיני היה בעיצומו.  נופיו דהרו על פני עיניהם היגעות\r\nבשביל העפר הנידח.  איש מהם לא שם לב ליפי הערב.\r\nהשניים היו עיתונאי וצלם בנסיעת עבודה,  שני אנשים\r\nאומללים וצינים.  זה כבר התקרבו לגיל העמידה,  והתקוות\r\nשתלו בחיים בנעוריהם היו רחוקות,  רחוקות מאוד,\r\nמלהתגשם.  הם היו נשואים,  נבגדים,  מאוכזבים,  כיב קיבה\r\nציפה לשניהם,  ודאגות יומיום שונות ומשונות הכבידו על\r\nחייהם.\r\nזה עתה רבו ביניהם אם מוטב להם לנסוע בחזרה\r\nלהלסינקי או ללון בהֵינוֹלָה (עיר קטנה בדרום-מזרח פינלנד).\r\nמאז לא החליפו שניהם מילה.\r\nזעופים ונרגנים עברו ביפי הערב הקֵיצי,  שקועים\r\nבעצמם ובמחשבותיהם העגמומיות,  בלי להבחין כלל כמה\r\nעלוב ועצוב לנסוע כך,  מותשים ויגעים.\r\nעל גבעה קטנה,  באור השמש השוקעת,  התמתח ארנבון\r\nלפני זינוק,  שיכור מקַיץ נעמד על רגליו האחוריות באמצע\r\nהדרך,  ושמש אדומה מסגרה אותו כבציור.\r\nהצלם שנהג ברכב ראה את היצור הקטן,  אך מוחו הקהה\r\nלא הצליח לפעול במהירות הנחוצה כדי לעקוף אותו. נעלו\r\nהמאובקת לחצה בכבדות על הבלמים,  אבל מאוחר מדי.\r\nהחיה המבועתת ניתרה לגובה לפני המכונית.  קול עמום\r\nנשמע כשהארנב נחבט בקצה השמשה הקדמית ועף היישר\r\nליער.\r\n- שמע,  דרסנו ארנב,  אמר העיתונאי.\r\n- חיה מזורגגת,  מזל שהשמשה לא נשברה.\r\nהצלם עצר ונסע לאחור עד מקום התאונה.  העיתונאי\r\nיצא מהמכונית.\r\n- אתה רואה אותו שם? שאל הצלם בחוסר עניין,  הוא\r\nאמנם פתח את החלון הצדדי,  אבל לא כיבה את המנוע.\r\n- מה? צעק העיתונאי מן היער.\r\nהצלם הצית סיגריה ומצץ אותה בעיניים עצומות.  רק\r\nכשהתחילה לצרוב את ציפורניו,  התעשת.\r\n- בוא כבר,  אין לי זמן לבזבז פה על איזה ארנב\r\nמטומטם.\r\nהעיתונאי התהלך פזור דעת בחורש הדליל,  הגיע לקצה\r\nשל חלקת שדה קטנה,  דילג מעל לתעלת ניקוז והביט בכר\r\nדשא ירוק כהה.  בין קני העשב ראה את הארנבון.\r\nרגלו השמאלית האחורית של הארנבון היתה שבורה.\r\nהיא הידלדלה מגופו,  אומללה,  והכאיבה לחיה עד כדי כך\r\nשזו לא נמלטה כשראתה את האיש המתקרב.\r\nהעיתונאי הרים את הארנבון המבוהל אל חיקו.  הוא\r\nכופף זרד וקיבע אליו את הרגל בעזרת רצועות בד שקרע\r\nמממחטתו.  הארנב הגן על ראשו בשתי רגליו הקדמיות,\r\nהקטנות.  אוזניו נרעדו מעוצמת פעימות לבו.\r\nמן השביל המרוחק נשמעו נהמת מנוע עצבנית,  שתי\r\nצפירות כעוסות וצעקה:\r\n- בוא כבר! לעזאזל,  אנחנו בחיים לא נגיע להלסינקי\r\nאם תמשיך בשוטטות המטורפת הזאת שלך ביערות! אם\r\nאתה לא יוצא משם תיכף ומיד,  אז מצדי אתה יכול לחזור\r\nלבד!\r\nהעיתונאי לא ענה.  הוא חיבק את החיה הקטנה\r\nבזרועותיו.  נראה שהיצור לא נפגע אלא ברגלו.  לאט-לאט\r\nנרגע.\r\nהצלם יצא מהמכונית.  הוא התבונן ביער,  נזעם,  ולא\r\nראה בשום מקום את חברו לעבודה.  הוא קילל,  הצית\r\nסיגריה ופסע על השביל כמה פסיעות חסרות מנוח.  כיוון\r\nששום קול לא נשמע מהיער,  השליך את הסיגריה על\r\nהשביל וצעק:\r\n- תישאר לך פה,  אידיוט,  שלום ולעזאזל אתך!\r\nאחרי שהטה אוזן עוד רגע ולא זכה לתשובה,  נכנס\r\nהצלם בחמת זעם לרכב,  התניע,  העביר מהלך ויצא לדרך.\r\nהחצץ שעל השביל חרק מתחת לגלגלים,  וכעבור רגע\r\nהמכונית נעלמה.\r\nהעיתונאי ישב על גדת התעלה והארנב בחיקו,  כמו\r\nזקֵנה שקועה במחשבות שמסרגותיה לפניה.  רעש המכונית\r\nהיה כלא היה.  השמש שקעה.\r\nהעיתונאי הניח את הארנב על כר הדשא וחשש לרגע\r\nשזה תיכף יזנק ויברח,  אבל היצור הקטן הצטנף בין\r\nהגבעולים,  וכשהגבר שב ונטל אותו בזרועותיו,  הארנב לא\r\nפחד עוד כלל.\r\n- אז זהו,  נשארנו כאן,  אמר האיש לארנב.\r\nזה היה המצב: הוא יושב לבדו ביער,  רק מקטורן לגופו,\r\nבערב קיץ.  למעשה נעזב לנפשו.\r\nמה עושים בדרך כלל ברגעים כאלה? האיש הרהר ועלה\r\nעל דעתו שאולי היה צריך להשיב לקריאותיו של הצלם.\r\nעכשיו ייאלץ כנראה לחזור לשביל,  לחכות למכונית\r\nהבאה,  לבקש טרמפ ולהגיע בכוחות עצמו להֵינוֹלָה או\r\nלהלסינקי.\r\nהמחשבה נראתה לו דוחה ממש.\r\nהעיתונאי חיטט בארנקו וגילה שטרות אחדים של מאה\r\nמארק,  תעודת עיתונאי, פוליסה של ביטוח בריאות, תצלום\r\nשל אשתו,  כמה מטבעות,  שני קונדומים,  צרור מפתחות\r\nותג ישן של האחד במאי.  כמו כן מצא מספר עטים,  פנקס\r\nכתיבה וטבעת.  על פנקסו הדפיס המעסיק שלו: קָאַרְלוֹ\r\nוָטַנֶן,  כַּתָב.  לפי המידע שבפוליסה קָאַרְלוֹ וָטַנֶן נולד בשנת\r\n1942.\r\nוָטַנֶן קם ונעמד,  הביט בזוהר השמש האחרון שמאחורי\r\nהיער והנהן לארנב.  הוא הסתכל על הדרך,  אך לא עשה אף\r\nצעד לעברה.  במקום זה הרים את הארנב,  הניח אותו\r\nבזהירות בכיס הצדדי של מקטורנו והתחיל לפסוע מחלקת\r\nהשדה אל היער המאפיל.\r\nהצלם נהג להינולה בכעס.  הוא תדלק שם את רכבו\r\nוהחליט ללכת למלון שהעיתונאי הציע קודם לכן שילונו\r\nבו.\r\nהוא לקח חדר לשניים,  פשט את בגדיו המאובקים ונכנס\r\nלמקלחת.  אחרי שהתרחץ הלך למסעדת המלון.  הוא חשב\r\nשהעיתונאי יתייצב שם כעבור שעה קלה ואז יוכלו לברר\r\nאת העניין.  הצלם שתה כמה בירות,  ואחרי שאכל הוסיף\r\nלשתות,  הפעם משקאות חריפים יותר.\r\nאבל העיתונאי לא הופיע.\r\nבשעת לילה מאוחרת,  הצלם עדיין ישב בבר של המלון,\r\nכשהוא בוהה בדלפק השחור ומתמלא כעס ורחמים\r\nעצמיים.  במהלך הערב חשב שוב ושוב על מה שקרה.  עלה\r\nעל דעתו שכאשר נטש את רעהו ביער,  באזור שומם\r\nכמעט,  לא נהג כשורה.  ומה אם העיתונאי שבר רגל ביער?\r\nואולי תעה בדרך או טבע בביצה? שהרי אלמלא כן,\r\nבוודאי כבר היה מגיע להינולה אפילו בהליכה.\r\nהצלם הבין שעליו לטלפן להלסינקי,  לאשת העיתונאי.\r\nהאישה המנומנמת ענתה שווטנן איננו בבית,\r\nוכשהבחינה שהמתקשר שתוי,  טרקה את השפופרת.  כששב\r\nהצלם וניסה להתקשר לאותו המספר,  הוא לא זכה למענה.\r\nהאישה שלפה כמובן את התקע מהשקע.\r\nלקראת עלות השחר הזמין הצלם מונית.  הוא החליט\r\nלנסוע למקום שבו נטש את העיתונאי ולבדוק אם חברו\r\nאולי בכל-זאת נמצא שם.  נהג המונית שאל את לקוחו\r\nהשתוי לאן הוא רוצה להגיע.\r\n- בוא וניסע סתם ככה בדרך הזאת,  לא לשום מקום\r\nמסוים.  אני כבר אגיד לך איפה לעצור.\r\nנהג המונית העיף מבט לאחור.  הם נסעו כברת דרך\r\nמנומרת ביער לילי,  מתרחקים מהעיר,  וכאמור,  לא לשום\r\nמקום מסוים.  הנהג הוציא בחשאי מתא הכפפות את אקדחו\r\nוהניח את הנשק על המושב הקדמי בין רגליו,  כשהוא בוחן\r\nבעצבנות את הנוסע.\r\nכשהגיעו לאחת הגבעות,  הנוסע אמר לו:\r\n- תעצור פה.\r\nהנהג אחז באקדחו.  אלא שהשיכור יצא מן הרכב\r\nבניחותא והתחיל לקרוא ביער:\r\n- וטנן,  וטנן!\r\nהיער הלילי לא השיב לו,  אפילו לא בהד.\r\n- וטנן,  תקשיב לי,  וטנן!\r\nהגבר חלץ את נעליו,  הפשיל את שולי מכנסיו עד\r\nברכיו ונכנס יחף ליער.  עד מהרה אבד בחשכה.  קריאותיו\r\nבקעו מן היער בשעה שתר שם אחרי וטנן.\r\nטיפוס די מוזר,  חשב לעצמו נהג המונית.\r\nאחרי שהרעיש כחצי שעה ביער החשוך,  חזר הנוסע\r\nלכביש.  הוא ביקש מטלית ומחה בה את הבוץ מרגליו.\r\nאחר-כך נעל את נעליו בלי לגרוב את הגרביים,  שהוסיפו\r\nלבצבץ מכיס מקטורנו.  השניים חזרו להינולה.\r\n- הלך לך לאיבוד מישהו שקוראים לו וטנן?\r\n- כן,  השארתי אותו בערב על הגבעה ההיא,  אבל\r\nעכשיו הוא כבר לא שם.\r\n- נכון,  גם אני לא ראיתי אותו,  השתתף הנהג בצערו.\r\nהצלם התעורר במלון למחרת בסביבות השעה אחת-\r\nעשרה.  חמרמורת עזה הלמה ברקותיו והיתה לו בחילה.\r\nהוא נזכר בעיתונאי שנעלם.  עליו להתקשר תיכף ומיד\r\nלמקום העבודה של אשת וטנן.  בטלפון סיפר לה:\r\n- הוא הלך שם לחפש איזה ארנב על הגבעה ולא חזר.\r\nאני קראתי לו שוב ושוב,  אבל הוא אפילו לא ענה.  אז\r\nהשארתי אותו שם,  ויכול להיות שגם הוא עצמו רצה\r\nלהישאר שם.\r\nהאישה שאלה:\r\n- הוא היה שיכור?\r\n- לא.\r\n- אז איפה הוא עכשיו? הרי בן-אדם לא יכול להיעלם\r\nסתם ככה.\r\n- אבל הוא כן נעלם.  הוא לא חזר אלייך,  נכון?\r\n- לא.  אלוהים אדירים,  אני עוד אשתגע בגללו.  מצדי\r\nשיסתדר לבד,  העיקר שיחזור מיד הביתה,  תגיד לו.\r\n- איך אני יכול להגיד לו אם אין לי מושג איפה הוא?\r\n- אז תשלוף אותו מאיפה שהוא ותגיד לו להתקשר\r\nאלי לעבודה תיכף ומיד.  ותגיד לו שזו הפעם האחרונה\r\nשהוא עושה לי תעלול כזה.  שמע,  הגיע אלי לקוח,  תגיד\r\nלו שיתקשר אלי,  שלום.\r\nהצלם התקשר למערכת.\r\n- כן... ויש עוד עניין אחד - וטנן נעלם.\r\nלאן הוא נעלם? שאל העורך הראשי.\r\nהצלם סיפר את הסיפור.\r\n- הוא בוודאי יחזור עוד מעט.  הכתבה שלכם ממילא\r\nלא עד כדי כך חשובה שאי-אפשר לדחות את הפרסום.\r\nנפרסם אותה אחרי שווטנן יחזור.\r\nהצלם העלה את האפשרות שלווטנן קרה איזה אסון.\r\nמהלסינקי הרגיעו אותו:\r\n- די,  תירגע,  ותחזור הנה.  מה כבר היה יכול לקרות\r\nלו? ובכל מקרה,  זה עניינו.\r\n- אולי כדאי שאודיע למשטרה?\r\n- שאשתו תודיע,  אם היא רוצה.  עדכנת אותה?\r\n- כן,  אבל זה לא ממש אכפת לה.\r\n- נו,  אז זה גם לא ענייננו.\r\n2. הדוּח\r\nהשכם בבוקר התעורר וטנן באסם של חציר ריחני לקול\r\nשירת הציפורים. הארנב שכב מכורבל בבית-שחיו,  נראה\r\nשהוא עוקב אחרי הסנוניות המעופפות אל קנן שמתחת\r\nלקורה העליונה של האסם. הן אולי בונות עדיין את קנן,\r\nואולי כבר יש להן גוזלים,  מפני שהן עפו לתוך האסם\r\nושבו ועפו החוצה בחריצות רבה.\r\nהשמש זרחה מבעד לחרכי הקורות הישנות של האסם,\r\nוהחציר שנשמר שם הפיץ חמימות. וטנן שכב בין\r\nהשיבולים שקוע במחשבות שעה ארוכה לפני שהתרומם,\r\nקם ויצא,  מחזיק את הארנב בחיקו.\r\nמאחורי האחו הישן והפורח פכפך לו פלג קטן.  וטנן\r\nהניח את הארנב על גדת הפלג,  התפשט וטבל במים\r\nהצוננים.  להקת דגיגים צפופה שחתה נגד הזרם,  נרעשת\r\nמכל תנועה,  אך שוכחת כהרף עין את פחדיה.\r\nוטנן חשב על אשתו שבהלסינקי ונהיה לו רע.\r\nוטנן לא חיבב את אשתו.  היה בה משהו מרושע; היא\r\nהיתה מרשעת או ליתר דיוק אנוכיית במשך כל חייהם\r\nהמשותפים.  אשתו נהגה לקנות לעצמה חדשות לבקרים\r\nבגדים איומים,  מכוערים ולא שימושיים,  וללבוש אותם רק\r\nתקופה קצרה,  כי לאורך זמן הם לא מצאו חן אפילו\r\nבעיניה. גם את וטנן היא היתה שמחה להחליף,  אילו רק\r\nיכלה לעשות זאת באותה קלות שהחליפה בה את בגדיה.\r\nבראשית חיי הנישואים שלהם התמסרה האישה לאגירת\r\nמה שנחוץ למעון משותף,  לקן.  ביתם רוהט כשילוב משונה\r\nשל הנחיות עיצוב מעיתוני נשים,  באורח שטחי וסר טעם.\r\nרדיקליות מלאכותית שלטה בבית ביד רמה,  מגובה\r\nבכרזות גדולות ובכיסאות מתקפלים לא נוחים.  היה קשה\r\nלחיות בחדרים האלה בלי להיתקל ברהיטים,  ערב רב\r\nתמוה של פריטים.  הבית דמה מאוד לחיי הנישואים של\r\nוטנן.\r\nבאחד האביבים האישה נכנסה להיריון,  אך חיש קל\r\nסידרה לעצמה הפלה.  מיטת תינוק היתה הורסת את\r\nשלמות העיצוב,  אמרה האישה,  אולם הסיבה האמיתית\r\nנודעה לווטנן רק אחרי ההפלה: העובר לא היה שלו.\r\n- תגיד,  אתה מקנא לעובָּר מת,  טיפש שכמוך? שאלה\r\nהאישה כשווטנן העלה את העניין.\r\nוטנן הניח את הארנבון על גדת הפלג כך שזה יוכל\r\nלשתות.  פיו הקטן דמוי הצלב החל לוגם מהמים הזכים -\r\nבהתחשב בקוטנו היה הארנב צמא מאוד.  אחרי ששתה\r\nהתחיל לאכול במרץ מעשבי הגדה.  רגלו האחורית עדיין\r\nכאבה מאוד.\r\nאולי צריך לחזור להלסינקי,  חכך וטנן בדעתו.  מה\r\nיחשבו במקום העבודה על היעלמותו?\r\nגם כן מקום עבודה ומקצוע,  שלא נדע! כתב-עת\r\nשלכאורה בחש בעוולות,  אבל לא פרסם מילה וחצי מילה\r\nעל כל בעיות היסוד בחברה.  על עטיפתו הופיעו מדי\r\nשבוע בשבוע פניהם של אפסים למיניהם - מלכות יופי,\r\nדוגמנים,  תינוקות רכים של זמרים מפורסמים.  בצעירותו\r\nהיה וטנן מרוצה מעבודתו ככתב בעיתון גדול,  במיוחד היה\r\nשבע רצון כשנקרתה לו ההזדמנות לראיין אדם שנעשה לו\r\nעוול,  על אחת כמה וכמה כשהמדינה נשאה באחריות\r\nלעוול ההוא.  וטנן חשב אז שיש לו שליחות חשובה וכי\r\nדווקא אותה העוולה תזכה לתהודה. אולם עכשיו,  אחרי\r\nשנים של עבודה,  לא השלה עוד את עצמו להאמין כי יש\r\nפרי למאמציו,  והוא הסתפק אך ורק בעשיית המוטל עליו\r\n- די והותר היה לו בכך שלא העמיק בעצמו את הפער\r\nהחברתי.  כמוהו היו גם חבריו לעבודה אנשים צינים,\r\nמתוסכלים במלאכתם.  אפילו לעלוב שבמפיצים ניתנה\r\nהזכות לומר לאיזה מין כתבות מצפה המו\"ל מן\r\nהעיתונאים,  ובדיוק כתבות כאלה נאלצו להכין.  העיתון\r\nהצליח,  אבל המידע לא הגיע לציבור.  אדרבה,  הוא טויח,\r\nהושתק ועובַּד לכדי בידור זול.  מצא לו וטנן עיסוק\r\n…\r\nאמנם שילמו לו משכורת טובה למדי,  ואף-על-פי-כן\r\nסבל תדיר ממחסור בכסף.  שכר הדירה הגיע כמעט לאלף\r\nמארק בחודש,  יקר לגור בהלסינקי,  ותשלומי שכר הדירה\r\nלא אפשרו לווטנן לרכוש דירה מעולם.  סירה אמנם קנה,\r\nאבל גם בגללה הסתבך בחובות.  פרט לשיט בסירה לא היו\r\nלווטנן תחביבים.  אשתו דיברה מדי פעם על יציאה\r\nמשותפת לתיאטרון,  אבל הוא לא רצה להסתובב אתה,\r\nאפילו קולה כבר נמאס עליו לגמרי.\r\nוטנן נאנח.\r\nבוקר הקיִץ הלך והתבהר,  אולם מחשבותיו העגומות\r\nנשאו עמן את השמחה.  רק אחרי שהארנב אכל וּוטנן\r\nהכניס אותו לכיסו,  הסתלקו להם ההרהורים הנוגים.  חדור\r\nמרץ נפנה ללכת מערבה,  בכיוון שהתחיל ללכת בו משביל\r\nהעפר בערב הקודם.  היער רשרש בעליצות,  וטנן זמזם לו\r\nשיר ישן-נושן.  אוזני הארנב בצבצו מכיס המקטורן.\r\nכעבור שעתיים הגיע וטנן לכפר.  משפסע לאורך הרחוב\r\nהראשי הגיע לקיוסק אדום,  מזל מהשמים.  ליד הקיוסק\r\nעבדה במרץ נערה צעירה.  כנראה עמדה לפתוח את העסק\r\nהקטן שלה.\r\nוטנן ניגש לקיוסק,  בירך את הנערה לשלום והתיישב\r\nעל אחד הספסלים שמחוצה לו.  הנערה פתחה את הצוהר,\r\nנכנסה פנימה והסיטה את הזגוגית הצדה.  אחר-כך אמרה:\r\n- פתוח.  מה תרצה?\r\nוטנן קנה סיגריות ובקבוק גזוז.  הנערה בחנה אותו\r\nבקפידה ושאלה:\r\n- אתה פושע?\r\n- לא... את פוחדת ממני?\r\n- לא בגלל זה שאלתי.  סתם חשבתי ככה,  כי יצאת\r\nמהיער.\r\nוטנן שלף מכיסו את הארנב והניח אותו על ספסל\r\nהקיוסק.\r\n- אהה,  יש לך שפן,  שמחה הנערה.\r\n- זה לא שפן,  זה ארנב.  אני מצאתי אותו.\r\n- אוי מסכן,  כואבת לו הרגל.  אני אביא לו גזר.\r\nהנערה עזבה את הקיוסק,  רצה לבית הסמוך ונשארה\r\nשם רגע.  מיד אחר-כך חזרה ובידה צרור גזרים מכוסים\r\nאדמה,  גזרים מהשנה שעברה.  היא שטפה אותם בגזוז\r\nוהגישה אותם לארנב בהתלהבות,  אבל הוא לא אכל.\r\nהנערה התאכזבה קצת.\r\n- עושה רושם שלא מתחשק לו לאכול.\r\n- הוא קצת חולה.  יש פה בכפר וטרינר?\r\n- המם,  יש את מַטִילָה - הוא אמנם לא אחד משלנו,\r\nאבל הוא תמיד בא הנה מהלסינקי לבלות את הקיץ.  בחורף\r\nהוא נוסע.  בית-הקיץ שלו נמצא שם,  על חוף האגם.  אם\r\nתטפס על הגג של הקיוסק,  אני אראה לך אותו.\r\nוטנן טיפס על הגג,  והנערה הסבירה לו מחצר הקיוסק\r\nלאיזה כיווּן עליו להסתכל ומהו צבע המבנה.  האיש ציית\r\nלהנחיותיה וחיש קל התברר לו באיזה בית מדובר.  אחר-\r\nכך ירד מהגג והנערה תומכת בעכוזו.\r\nהווטרינר מַטִילָה הזריק לארנב זריקה קטנה וחבש\r\nבזהירות את רגלו האחורית.\r\n- הוא סבל מהלם.  הרגל תירפא.  אם תיקח אותו\r\nהעירה,  דאג לו לחסה טרייה.  זה מה שהוא אוכל.  צריך\r\nלשטוף היטב את החסה כדי שהוא לא יסבול מקלקול\r\nקיבה,  ותן לו לשתות רק מים זכים.\r\nכשחזר וטנן לקיוסק,  ישבו שם כמה גברים בטלים\r\nממלאכה.\r\nהנערה הציגה את וטנן:\r\n- הנה איש הארנב.\r\nהגברים ששתו בירה התעניינו מאוד בארנב ושאלו\r\nעליו.  יחד ניסו להעריך את גילו.  אחד הגברים סיפר\r\nשלפני שהוא קוצר את המספוא,  הוא תמיד מסתובב בין\r\nהערוגות וצועק כדי שהארנבונים המסתתרים בשדה\r\nיסתלקו.\r\nאם אני לא עושה את זה,  הם נחתכים בלהב של\r\nהקומביין.  קיץ אחד היו שלושה שזה קרה להם - לאחד\r\nהלכו האוזניים,  לאחד הרגליים האחוריות ואחר בותר\r\nלשניים.  אבל בקיצים שעברתי שם קודם וגירשתי אותם,\r\nאף אחד לא נחתך.\r\nהכפר היה כל-כך נחמד,  שווטנן נשאר להתגורר בו\r\nימים רבים בעליית הגג של אחד הבתים.\r\n3. סידורים\r\nוטנן עלה לאוטובוס להינולה,  כי אפילו בכפר נחמד כזה\r\nאין לשבת לנֶצח בחוסר מעש.\r\nוטנן ישב בירכתי האוטובוס והארנב בסלסילה.  כפריים\r\nאחדים שישבו מאחור עישנו.  כשראו את הארנב\r\nשבסלסילה,  התחילו לשוחח עליו.  אמרו שהקיץ היו\r\nארנבים רבים יותר מבדרך כלל,  וניסו לנחש אם הארנב\r\nהזה הוא זכר או נקבה.  כמו כן שאלו את וטנן אם יש\r\nבכוונתו לשחוט ולאכול אותו כשיגיע לפרקו.  וטנן השיב\r\nשאין לו כוונות כאלה.  בתגובה הסכימו כולם,  שאין אדם\r\nהורג אפילו את כלבו ושלפעמים קל יותר להיקשר לחיה\r\nמלאדם.\r\nוטנן לקח חדר במלון,  התרחץ וירד לאכול.  השעה היתה\r\nשעת צהריים והמסעדה - ריקה לגמרי.  וטנן הושיב את\r\nהארנב על הכיסא שלצדו.  אחראי המשמרת הביט בארנב\r\nוהתפריט בידו:\r\n- האמת היא שאסור להכניס הנה חיות.\r\n- הוא לא מסוכן.\r\nוטנן הזמין לעצמו אוכל ולארנב חסה טרייה,  גזר מגורר\r\nומים זכים.  אחראי המשמרת נעץ בווטנן מבט נוקב כשזה\r\nהעמיד את הארנב על השולחן כדי שיאכל חסה מהקערה,\r\nאבל לא ניגש לאסור זאת עליו.\r\nאחרי הארוחה התקשר וטנן מהלובי לאשתו\r\nשבהלסינקי.\r\n- זה אתה? צעקה האישה הנזעמת.  - מאיזה חור אתה\r\nמתקשר עכשיו? בוא הביתה מיד!\r\n- חשבתי כבר לא לבוא יותר הביתה בכלל.\r\n- אהה, זה מה שאתה חושב! ירדת לגמרי מהפסים,\r\nאבל אתה מוכרח לחזור.  בגלל התעלול הזה עוד יפטרו\r\nאותך מהעבודה,  אין לי צל של ספק.  אַנְטֶרוֹ וקֶרְטו יבואו\r\nהערב לבקר אצלנו,  מה אני אגיד להם?\r\n- תגידי שברחתי מהבית,  אז לפחות לא תשקרי.\r\n- אני הרי לא יכולה להגיד דבר כזה.  מה הם יחשבו?\r\nאם זו הדרך שלך לנסות להתגרש,  תהיה בטוח שזה לא\r\nיצליח לך! אני לא מתכוונת לשחרר אותך בקלות כזאת\r\nאחרי שהרסת לי את החיים.  שמונה שנים איבדתי בגללך!\r\nאיזו טיפשה הייתי שלקחתי אותך!\r\nהאישה פרצה בבכי.\r\n- תבכי מהר,  כי השיחה הזאת עולה לי ביוקר.\r\n- אם אתה לא בא הנה תיכף ומיד,  אני מעבירה את\r\nהטיפול בעניין לידי המשטרה.  הם כבר ילמדו אותך לשבת\r\nבבית!\r\n- קרוב לוודאי שהסיפור הזה לא יעניין את המשטרה.\r\n- אז תדע לך שאני מתקשרת מיד לאַנטִי רוּהוֹנֶן,  ואז\r\nתראה שיש לי חברה!\r\nוטנן הניח את האפרכסת.\r\nאחר-כך צלצל לאִיריוֹ חברו.\r\n- שמע, אִיריוֹ,  אני מוכר לך את הסירה שלי.\r\n- בחייך,  מאיפה אתה מצלצל?\r\n- מחוץ לעיר,  מהינולה.  חשבתי לא לחזור עכשיו\r\nלהלסינקי,  ואני זקוק לכסף.  אתה עדיין מוכן לקנות את\r\nהסירה?\r\n- איזו שאלה.  אתה מוכר בחמישה-עשר אלף?\r\n- סגרנו.  אתה יכול לקחת את המפתחות מהמערכת,\r\nהם נמצאים בצד שמאל של המגרה התחתונה בשולחן\r\nהכתיבה שלי,  שני מפתחות במחזיק פלסטיק כחול.  תבקש\r\nמלֵנָה,  אתה הרי מכיר אותה,  היא יכולה לתת לך אותם.\r\nתגיד לה שאני אמרתי.  יש לך כסף מזומן?\r\n- כן,  המקום שלך במזח כלול במחיר?\r\n- כן.  שמע מה אני צריך שתעשה: לך מיד לבנק\r\nותשלם את החוב שלי (וטנן נתן לו את מספר החשבון),\r\nאחר-כך תיגש לאשתי,  תן לה חמשת אלפים מארק,  ואת\r\nיתר הכסף,  שבעת אלפים מארק,  שלח לי בהעברה בנקאית\r\nדחופה לבנק המסחרי של הינולה.  בסדר?\r\n- תיתן לי גם את מפות הניווט שלך?\r\n- כן,  הן אצל אשתי.  תיזהר לא לעלות עם הסירה על\r\nאבנים.  תתחיל לאט ובזהירות,  ואז לא יקרה שום נזק.\r\n- תגיד,  מה פתאום אתה מוכר את הסירה שלך? נשבר\r\nלך ממנה?\r\n- אפשר להסתכל על זה גם ככה.\r\nלמחרת הלך וטנן לסניף הבנק בהינולה והארנב עמו.\r\nצעדו היה קליל ודעתו נטולת דאגות,  אפשר להבין אותו.\r\nרבות דובר בחוש השישי של האדם,  וככל שהלך וטנן\r\nוהתקרב לבנק,  כך התחזקה בו התחושה שמשהו אינו\r\nכשורה.  בזהירות התקרב לשם,  אף שלא הצליח להעלות\r\nבדעתו איזו סכנה עלולה לרחף עליו שם.  הוא שיער כי\r\nחירותו,  שארכה ימים אחדים,  חידדה את חושיו.  המחשבה\r\nשעשעה אותו,  והוא נכנס לבנק בחיוך.\r\nלא בכדי הזהירו אותו חושיו.\r\nבבנק ישבה אשתו וגבה לדלת.  לבו של וטנן ניתר\r\nבקרבו,  כעס ופחד גאו בו.  אפילו הארנב נרעד.\r\nוטנן שעט מן הבנק אל הרחוב.  הוא יצא בריצה לאורך\r\nהמדרכה ונמלט כל עוד רוחו בו.  האנשים שבאו לקראתו\r\nנעצרו נדהמים והביטו באיש הנס מן הבנק ובידו סלסילה\r\nשאוזני ארנב קטנות מבצבצות ממנה.  הוא רץ עד לקצה\r\nהאחר של גוש הבתים ונעלם שם באחד הרחובות\r\nהצדדיים.  לפתע ראה לפניו דלת של פונדק קטן.  מיד נכנס\r\nלמסעדה שבו,  מתנשף.\r\n- אתה בוודאי העיתונאי וטנן,  אמר השומר בכניסה\r\nוהביט בארנב כאילו הוא מכיר אותו.  - מחכים לך כאן.\r\nבקצה המסעדה ישבו הצלם והעורך הראשי,  לגמו בירה\r\nובכלל לא הבחינו בווטנן.  השוער הסביר ששני האדונים\r\nביקשו ממנו בעוד מועד להוביל לשולחנם אדם הנראה\r\nכמוהו ואולי נושא עמו ארנב,  אם זה יגיע למקום.\r\nובכן,  שוב הוּבל.\r\nהוא חמק לרחוב הסואן,  התגנב למלונו וניסה להרהר\r\nולגלות מה לא עלה יפה בסידורים שסידר.  כך הגיע\r\nלמסקנה שמאחורי כל זה עומד אִיריוֹ המנוול.\r\nוטנן התקשר לאִיריוֹ.  התברר שהוא סיפר בטיפשותו\r\nלאשתו של וטנן לאן הוא שולח את שאר כספי הסירה.  את\r\nההמשך ניתן לשער בנקל: האישה גייסה את המעביד,  וזה\r\nהצטרף אליה להינולה כדי לתפוס את וטנן.  עכשיו הגברת\r\nיושבת בבנק ומצפה שבעלה יבוא למשוך את כספו.\r\nהכסף אמנם הועבר לבנק,  אבל איך יוכל וטנן למשוך\r\nאותו בלי לחולל שערורייה?'\r\nחומר למחשבה.\r\nוטנן מצא פתרון.  הוא ביקש מפקיד הקבלה לעשות לו\r\nאת החשבון,  אבל אמר שעוד מעט יבואו לפגוש אותו\r\nבחדרו שלושה אנשים,  אישה אחת ושני גברים.  אחר-כך\r\nכתב על נייר המכתבים של המלון מילים אחדות והשאיר\r\nאת הדף על השולחן.  כשסיים את מלאכתו,  אחז בטלפון,\r\nומשמצא במדריך את מספר הטלפון של המסעדה שביקר\r\nבה זה עתה כחתול על גג פח לוהט,  התקשר לשם.  מן\r\nהעבר השני של הקו ענה לו שומר הסף שפגש לפני שעה\r\nקלה.\r\n- מדבר העיתונאי וטנן.  אתה יכול בבקשה לקרוא\r\nלאחד משני האדונים שם לטלפון?\r\n- זה וטנן? קולו של העורך הראשי בקע כעבור רגע\r\nמהאפרכסת.\r\n- כן, זה אני.  שלום.\r\n- תפסנו אותך,  נבלה קטנה.  אתה יודע מה? אשתך\r\nיושבת בבנק,  ואנחנו מחכים לך פה.  בוא הנה מיד ונחזור\r\nלהלסינקי.  מספיק כבר עם השטויות האלה.\r\n- שמע,  אני לא יכול להגיע לשם כרגע.  בואו\r\nשלושתכם למלון,  מספר החדר שלי הוא 312,  ואני חייב\r\nלעשות עכשיו שתי שיחות חוץ.  קחו את אשתי מהבנק\r\nובואו אִתה,  ואז נברר כאן ארבעתנו את כל העניין.\r\n- או.קיי,  אנחנו כבר באים.  אל תזוז משם.\r\n- מאה אחוז,  להתראות.\r\nעוד המילים על שפתיו,  זינק וטנן עם הארנב מן החדר\r\nהיישר למעלית,  שילם לפקיד הקבלה תמורת השהות\r\nושיחות הטלפון,  והודיע שיש למסור את החדר לאותם\r\nהשלושה שיגיעו בעוד רגע לפגוש אותו.  אחר-כך דהר\r\nלרחוב כהרף עין.\r\nהוא עשה איגוף והגיע לבנק מרחוב צדדי.  כבר מרחוק\r\nבדק אם אשתו עדיין אורבת לו שם.  ואכן,  היא עדיין ישבה\r\nשם,  ארורה שכמותה.  וטנן עמד והמתין מעבר לפינה.\r\nלא עבר זמן רב ומהפונדק יצאו להם שני גברים,  העורך\r\nהראשי והצלם.  הם ניגשו לבנק וכעבור רגע יצאו ממנו\r\nמלווים באשת וטנן.  השלושה שמו פעמיהם אל המלון.\r\nוטנן שמע את האישה אומרת:\r\n- אני הרי אמרתי שרק ככה נצליח לתפוס אותו.\r\nכשהשלושה נעלמו,  פסע וטנן בניחותא לבנק,  ניגש\r\nלדלפק והושיט את תעודת הזהות שלו.  הפקידה קראה את\r\nשמו.\r\n- אשתך מחפשת אותך.  היא הרגע יצאה.\r\n- אני יודע.  אני הולך לפגוש אותה עוד מעט.\r\nאותם שבעת אלפים מארק ציפו לווטנן כמסוכם -\r\nשישה מארקים נוכו מהם,  העמלה המקובלת כיום תמורת\r\nהעברה בנקאית.  וטנן חתם ומשך את הכסף,  היה לו מה\r\nלספור.  הארנב הצטנף על משטח הזכוכית של הדלפק.\r\nפקידות הבנק עזבו את עמדותיהן והתקהלו בהשתאות\r\nסביב היצור היפה,  כולן רצו ללטף אותו.\r\n- רק אל תיגעו לו ברגל האחורית,  היא שבורה,  הזהיר\r\nאותן וטנן בטוב לב.\r\n- אוי,  איזה מותק,  אמרו הנשים.  אווירת אושר עילאי\r\nהשתררה בחלל הבנק.\r\nאחרי שווטנן יצא סוף-סוף,  הוא ניגש לתחנת המוניות\r\nשבקצה השוק,  נכנס לרכב שחור וגדול ואמר לנהג:\r\n- בוא ניסע למִיקֶלי (עיר בדרום-מזרח פינלנד, במרכז\r\nמחוז סאבוֹ),  מהר.\r\nבו בזמן התנהלה בחדר המלון שיחה נסערת,  שסיבתה\r\nהדף שווטנן השאיר על שולחן חדרו ועליו המילים:\r\n\"עִזבו אותי בשקט.  וטנן.\"\r\n4. גבעולים\r\nמִיקֶלי שטופת השמש,  החירות בהתגלמותה.  וטנן ישב על\r\nספסל בגן המרכזי של העיר,  הארנב ניסה למצוא אוכל\r\nבדשא.  מתחנת האוטובוס באו לעברם ארבע צועניות\r\nלבושות בבגדים ססגוניים.  הן נעמדו להסתכל בארנב,\r\nניגשו לשוחח עם וטנן.  מצב רוחן היה מרומם,  והן רצו\r\nלקנות את הארנב.\r\nהנשים ידעו וסיפרו לווטנן איפה נמצאת הלשכה\r\nלענייני ציד של דרום סאבו.  אחת מהן התעקשה לנבא\r\nלווטנן את עתידו.\r\n- שינוי גדול בחיים,  אמרה האישה.  לדבריה וטנן היה\r\nנתון ללחצים כבדים ועכשיו קיבל החלטה חשובה.  הקו\r\nהאמצעי בכף ידו הורה על התפתחויות כבירות בחייו,\r\nמסעות רבים מסתמנים באופק ואין שום מקום לדאגה.\r\nכשווטנן רצה לשלם לה,  היא סירבה.\r\n- אוי,  חביבי,  בקיץ לא צריך כסף.\r\nעל דלת הלשכה לענייני ציד היה תלוי פתק שלפיו ניתן\r\nלפגוש את האחראי על הלשכה,  מר א' קַרקַיְנֶן,  בביתו.\r\nוטנן נסע במונית לכתובת הרשומה על הפתק.  כלב גדול\r\nנבח בחצר.  כשהריח את הארנב,  התחיל ליילל ממש.  וטנן\r\nלא העז להתקדם.\r\nהגבר הצעיר והגדול שיצא לחצר גער בכלב.  וטנן נכנס\r\nלבית.  האחראי על הלשכה ביקש מאורחו לשבת ושאל\r\nאותו איך יוכל להיות לו לעזר.\r\n- מה חיה כזאת אוכלת? שאל וטנן,  הרים את הארנב\r\nמהסלסילה והניח אותו על השולחן ביניהם.  - וטרינר\r\nאחד באזור הינולה אמר לי שחסה,  אבל קשה להשיג חסה\r\nועשב נראה לי שהוא לא אוכל.\r\nקַרקַיְנֶן בחן את הארנבון בעניין ובמיומנות.\r\n- זָכָר,  כנראה לא מלא לו עדיין חודש.  אתה מתכוון\r\nלגדל אותו? זה אסור לחלוטין בהתאם לחוק להגנת הטבע.\r\n- הוא בוודאי היה מת אלמלא טיפלתי בו,  הרגל שלו\r\nהיתה שבורה.\r\n- כן,  ככה זה נראה,  אבל צריך להסדיר את זה באופן\r\nחוקי.  אני אכתוב לך רישיון כדי שתוכל להחזיק אותו\r\nאצלך כחיית מחמד.\r\nהאיש כתב במכונה שורות אחדות על הנייר,  הטביע\r\nבתחתית הדף את חותמת לשכתו וקינח בחתימתו.\r\nבדף היה כתוב:\r\nתעודה.\r\nהריני מעיד בזאת,  כי לנושא הרישיון יש הזכות החוקית\r\nלהחזיק ברשותו ארנב בר ולגדל אותו,  שכן בעל הרישיון\r\nלקח את חיית היער בהיותה פגועה ברגלה השמאלית\r\nהאחורית,  ואלמלא כן,  הארנב היה עלול למות.  במִיקֶלִי,  א.\r\nקַרקַיְנֶן,  הלשכה לענייני ציד של דרום סאבוֹ.\r\n- תאכיל אותו בתלתן רענן,  תלתן הרי אפשר למצוא\r\nבקלות כמעט בכל מקום.  ותן לו לשתות אך ורק מים זכים,\r\nלא כדאי להשקות אותו חלב.  בנוסף לתלתן יכולים\r\nלהתאים לו שיבולי חציר וגם שִלְפֵי שעוֹרים... גם\r\nאַגְרוֹסְטֶמָה יכולה למצוא חן בעיניו,  הארנב אוהב טוֹפַח\r\nגדול ואת כל סוגי הבִּקיָה,  וגם תלתן השדה הוא מזון\r\nשמתאים לו.  בחורף,  אם אתה מחזיק אותו בעיר,  תן לו\r\nשיפת עצים נשירים ונצרי אוכמניות קפואים.\r\n- איזה מין צמח זה,  טופַח גדול? אני לא חושב שאני\r\nמכיר אותו.\r\n- ואת הבִּקיָה אתה כן מכיר?\r\n- נדמה לי שכן,  שהיא ממשפחת הפרפרניים,  ויש לה\r\nאותו הסוג של תרמילים שעירים כמו לאפונה.\r\n- טופַח גדול די דומה לבִּקיָה,  אבל יש לו פרחים\r\nצהובים,  וזה סימן ההיכר הטוב ביותר שלו.  אני אצייר לך\r\nאותו,  כך שתוכל לזהות אותו.\r\nקרקיינן לקח גיליון נייר גדול והתחיל לצייר את הצמח\r\nבעיפרון.  צייר מצטיין הוא לא היה.  העיפרון התקדם על\r\nהנייר אחוז בכוח בכף היד החזקה,  חודו חרץ והעמיק בדף\r\nופעמיים במהלך הציור נשבר.  בתום המאמץ הממושך\r\nהלכה התמונה והתבהרה.  וטנן הציץ בסקרנות בציור\r\nהנשלם בהדרגה,  אבל קרקיינן משך את הנייר הצדה\r\nכמעיר שברצונו לסיים את מלאכתו באין מפריע.\r\n- ויש לו מין פרחים צהובים קטנים כאלה... לעזאזל,\r\nצריך כאן צבע צהוב כדי שתבין טוב יותר באיזה צמח\r\nמדובר.  אני אביא את צבעי המים של הבן שלי.\r\nקרקיינן הביא מים והתחיל לצבוע את התמונה עזת\r\nהמבע.  הוא צבע את הגבעולים ואת העלים בירוק וניקה\r\nאת המכחול בקפידה לפני שעבר לצבוע את הפרחים\r\nבצהוב.\r\n- הנייר הזה קצת דק מדי,  הצבע מתפשט.\r\nאחרי שהפרחים נצבעו בצהוב,  הסיט קרקיינן הצדה את\r\nאביזרי הציור ונשף על צבעי המים עד שאלה התייבשו.\r\nשעה ארוכה התבונן ביצירתו,  מרחיק אותה כדי להיטיב\r\nלבקרה.\r\n- אני לא ממש בטוח שהתמונה הזאת תעזור לך,  אבל\r\nהצמח נראה פחות או יותר ככה,  והארנב בוודאי ישמח\r\nלאכול אותו.  הקנוקנות יצאו לי קצת עבות מדי,  דמיין\r\nאותן דקות יותר כשתשווה אותן לצמח האמיתי בטבע.  אם\r\nיש לך תיק,  תוכל להכניס לתוכו את הציור בלי לקפל\r\nאותו.\r\nוטנן הניד את ראשו.  קרקיינן נתן לו מעטפה אפורה\r\nגדולה,  והתמונה נכנסה לתוכה כמות שהיא.\r\nוטנן הודה על העצות.  האחראי על הלשכה חייך\r\nבמבוכה אך גם בשביעות רצון.  בחצר לחצו שני הגברים\r\nבחמימות זה את ידו של זה.\r\nנהג המונית המתין בחוץ זה כחצי שעה.  וטנן ביקש\r\nממנו לנסוע לקצה העיר,  לאיזשהו מקום שיש בו שפע של\r\nצמחייה.  המקום המתאים התגלה בלי חיפושים יתרים:\r\nחורש לִבנים רחב,  שחלקו הסמוך לכביש היה משופע\r\nסביונים צהובים.\r\nנהג המונית שאל אם הוא יכול לצאת ולעזור בקטיפת\r\nהפרחים - משעמם לשבת לבד במכונית לוהטת.\r\nמובן שהתשובה היתה חיובית.\r\nוטנן נתן לנהג המונית את התמונה שצייר קרקיינן.  לא\r\nעברה אלא שעה קלה,  והנהג קרא לו בעליצות מן החורש:\r\nהטופח הגדול נמצא.  גם צמחים אחרים שהאחראי על\r\nהלשכה המליץ עליהם צמחו בסביבה.\r\n- מאז ומתמיד התעניינתי בצמחים,  גילה נהג המונית\r\nלווטנן.\r\nכעבור שעה היתה לכל אחד מהשניים אלומה גדולה\r\nשל הצמחים הנחוצים.  הארנב אכל מהם בתיאבון.  הנהג\r\nהביא בינתיים באחת מצלחות האופַן של הרכב מים מן\r\nהמעיין,  קודם לכן שטף בקפידה את הצלחת במים\r\nהזורמים.  הארנב שתה מהמים שבצלחת עד שרווה,  ביֶתר\r\nהמים התחלקו ביניהם נהג המונית ווטנן.  אחרי ששתו את\r\nהמים הזכים,  הרכיב הנהג את הצלחת במכה אחת על\r\nהגלגל הקדמי ברכבו.\r\n- אנחנו יכולים לקחת את כל הגבעולים האלה אלי,\r\nהם יכולים לחכות בארון של הכניסה עד שתמצא חדר\r\nבמלון או איזשהו מקום אחר לגור בו.\r\nהם נסעו בעיר עד לחצר הבית שהנהג גר בו.  שני\r\nהגברים קיבצו את גבעולי אלומותיהם,  נכנסו למעלית\r\nועלו לקומה הרביעית.  אישה צנועת מראה פתחה את\r\nהדלת והתפלאה קצת לראות לפניה את בעלה עם גבר\r\nנוסף,  שניהם חובקים כמות אדירה של ירק ריחני.\r\n- הֶלְוִי,  הגבעולים האלה שייכים לנוסע הזה,  נחזיק\r\nאותם אצלנו בארון עד שהוא יצטרך אותם.\r\n- שלא נדע מצרות,  איפה נמצא מקום בשבילם,\r\nהתאוננה האישה,  אבל השתתקה כשראתה את מבטו\r\nהכעוס של בעלה.  וטנן שילם תמורת הנסיעות ולפני שעזב\r\nהודה לנהג.  זה אמר:\r\n- רק תתקשר אלי,  ואני כבר אביא לך את הגבעולים.\r\n5. המעצר\r\nבאמצע יוני נשא אותו מסעו אל הכביש המוביל לנוּרמֶס\r\n(עיירה קטנה במחוז צפון קָרֶליָה). ירד גשם והיה קר.\r\nוטנן ירד זה עתה מהאוטובוס שבא מקוּאוֹפִּיוֹ (אחת\r\nהערים הגדולות,  היפות והחשובות במזרח פינלנד,\r\nבמחוז סאבוֹ) ונסע לנוּרמֶס.  עכשיו עמד בדרך הגשומה\r\nונרטב בגלל דחף רגעי: קילומטרים רבים עדיין הפרידו\r\nבינו ובין מרכז העיירה נִילסִיָה.\r\nרגלו האחורית של הארנב נרפאה והוא גם די גדל\r\nבינתיים.  מזל שעוד נכנס לסלסילה.\r\nמכל-מקום,  מעבר לעיקול הדרך עמד לו בית,  מבנה\r\nמהודר בן קומה וחצי שנראה כמעונם של אנשים אמידים.\r\nוטנן החליט לגשת לשם ולבקש מקום ללון בו.  אישה\r\nבמעיל גשם תיחחה את הגינה בחצר,  ידיה היו שחורות\r\nמאדמה.  הזקנה הזאת הזכירה לווטנן את אשתו.  היה בהן\r\nדבר-מה דומה.\r\n- שלום.\r\nהאישה הכפופה הזדקפה.  תחילה הביטה באורח ולאחר\r\nמכן בארנב הרטוב שהתרוצץ וקיפץ לרגליו.\r\n- אני וטנן.  בדיוק הגעתי מקוּאוֹפִּיוֹ.  ירדתי פה\r\nמהאוטובוס בטעות,  הייתי אמור לנסוע עד לכנסייה\r\nבנִילסִיָה.  יורד כאן קצת גשם.  מה חדש אצלך?\r\nהאישה הסתכלה בארנב.\r\n- ומה זה צריך להיות?\r\n- סתם,  ארנב.  הוא נולד באזור הינולה,  ולקחתי אותו\r\nמשם כדי שילווה אותי בדרך\r\n…\r\nאנחנו מטיילים ביחד.\r\n- ומה בדיוק אתה מחפש פה?\r\n- אני לא מחפש שום דבר מיוחד,  סתם עובר לי\r\nממקום למקום עם הארנב ומעביר ככה את הזמן\r\n…\r\nכמו\r\nשסיפרתי לך,  ירדתי מהאוטובוס,  והאמת היא שעכשיו אני\r\nדי עייף.  אולי מתאים שאשאר לישון פה לילה?\r\n- אני אשאל את אָאַרנוֹ.\r\nהאישה נכנסה אל הבית.  הארנב כרסם את צמחי הגינה\r\nברעבתנות.  וטנן אסר זאת עליו,  ובסוף נאלץ להרים אותו.\r\nעל המדרגות הופיע איש קטן בגיל העמידה,  מקריח מעט.\r\nהוא אמר לווטנן:\r\n- תסתלק מפה.  אסור לך להישאר אצלנו.  לך מכאן\r\nתיכף ומיד.\r\nוטנן התרגז קצת.  הוא ביקש מהאיש להואיל בטובו\r\nלהזמין לו מונית.\r\nהאיש חזר על דרישתו ונראה מפוחד.  וטנן ניגש\r\nלמדרגות כדי להבהיר את העניין,  אבל האיש חמק פנימה\r\nוטרק לווטנן את הדלת בפרצוף.  אנשים מוזרים,  חשב וטנן.\r\n- תתקשר כבר,  הוא משוגע,  בקע קולה של האישה\r\nמבעד לחלון.  וטנן העריך שלמרות הכול בני הזוג יזמינו\r\nלו מונית.\r\n- כן,  זה לָאוּרילָה,  בוא הנה מיד,  הוא עומד ליד הדלת,\r\nניסה להתפרץ פנימה,  משוגע על כל הראש.  יש לו אתו\r\nארנב.\r\nכך הסתיימה השיחה.  וטנן ניסה לסובב את הידית.\r\nהדלת היתה נעולה.  גשם ירד.  האיש קרא לו מהחלון בכעס\r\nשלא יפרוץ את הדלת.  - יש לי נשק,  צרח.  וטנן ניגש\r\nלהתיישב בנדנדה שבחצר,  היא היתה מכוסה בסוכך.\r\nהאישה צעקה מהחלון:\r\n- אוי ואבוי לך אם תנסה להיכנס הנה!\r\nכעבור זמן-מה נכנסה לחצר ניידת שחורה.  שני שוטרים\r\nבמדים יצאו ממנה וניגשו לווטנן.  על המדרגות הופיעו\r\nשוב בני הזוג,  הצביעו על וטנן ואמרו לשוטרים לקחת\r\nאותו,  כי זה האיש.\r\n- אהה,  אמרו השוטרים.  - מה עשית פה?\r\n- ביקשתי שיזמינו לי מונית,  אבל במקום זה הזמינו\r\nאתכם.\r\n- ויש לך גם ארנב?\r\nוטנן פתח את הסלסילה,  שהארנב נכנס לתוכה רגע\r\nקודם לכן בחפשו מפלט מהגשם.  הארנב הציץ מבוהל\r\nמהסלסילה ונראה איכשהו אשם.  השוטרים הביטו זה בזה\r\nוהנהנו.  אחד מהם אמר:\r\n- קדימה,  נזוז.  תן לי את הסלסילה.\r\nסוף עמוד 36",
    "Author": "ארטו פאסילינה",
    "Language": "פינית",
    "Translator": "רמי סערי"
}