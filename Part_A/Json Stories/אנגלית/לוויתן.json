{
    "Article-name": "לוויתן",
    "Article-text": "\r\nראלף וולדו אמרסון\r\n1\r\nלפני שישה ימים איש פוצץ את עצמו בצד איזה\r\nכביש בצפון מדינת ויסקונסין.  לא היו עדים,  אך נראה,  שהוא\r\nישב על העשב ליד מכוניתו כאשר הפצצה שעסק בהרכבתה\r\nהתפוצצה במקרה.  על-פי דוחות החקירה שלאחר המוות,\r\nשפורסמו זה עתה,  האיש נהרג במקום.  גופו התרסק לעשרות\r\nחתיכות קטנות,  ופיסות מגווייתו נמצאו עד מרחק של כעשרים\r\nמטר ממקום הפיצוץ.  נכון להיום (4 ביולי 1990),  נראה,  שלאיש\r\nאין מושג מי היה ההרוג. אנשי ה\"אֶף-בי-אַיי\",  בשיתוף עם\r\nהמשטרה המקומית ועם סוכנים של הרשות לאלכוהול,  טבק\r\nונשק חם,  פתחו את חקירתם בבדיקת המכונית,  \"דודג' \" כחולה\r\nבת שבע בעלת לוחית-זיהוי של מדינת אילינוי,  אבל עד מהרה\r\nהתברר שהיא גנובה - נסחבה ב12- ביוני לאור היום ממגרש-\r\nחניה בג'ולייט. אותו הדבר קרה כשבדקו את תוכן ארנקו של\r\nהאיש,  שבדרך נס יצא מההתפוצצות כמעט בלי שריטה. הם\r\nחשבו שנפל לידיהם אוצר בלום של רמזים - רשיון נהיגה,\r\nתעודת ביטוח לאומי,  כרטיסי אשראי - אבל כשהזינו את\r\nהמחשב במסמכים האלה התברר,  שכולם מזויפים או גנובים.\r\nהמהלך הצפוי הבא היה בדיקת טביעות אצבעות,  אלא שבמקרה\r\nזה לא היו טביעות אצבעות,  כי הפצצה לא הותירה שריד מידיו\r\nשל האיש.  גם המכונית לא סייעה להם במאומה.  ה\"דודג' \"\r\nנהפכה לגוש של פלדה חרוכה ופלסטיק מותך,  ועל-אף כל\r\nמאמציהם לא היה אפשר למצוא בה אף טביעת אצבע אחת.  אולי\r\nיהיה להם יותר מזל עם שיניו,  בהנחה שנותרו שם די שיניים\r\nלבדיקה,  אלא שזה יימשך בוודאי זמן-מה,  אולי אפילו כמה\r\nחודשים.  בסופו של דבר,  אין ספק שיעלה בדעתם איזה רעיון,\r\nאבל עד שלא יקבעו את זהותו של ההרוג המרוסק,  אין לתיק\r\nשלהם סיכוי גדול להתחיל לזוז.\r\nמצדי,  ככל שיתמהמהו כן ייטב.  הסיפור שיש לי לספר מסובך\r\nלמדי,  ואם לא אסיים אותו לפני שיגיעו לפתרון שלהם,  למלים\r\nשאני עומד לכתוב לא תהיה כל משמעות.  ברגע שיתגלה הסוד\r\nיופצו כל מיני שקרים,  יתפרסמו סילופים מכוערים בעתונים\r\nובשבועונים,  ותוך ימים ספורים ייהרס שמו הטוב של אדם. לא\r\nשאני מתכוון להגן על מעשיו,  אבל היות שהוא כבר אינו מסוגל\r\nלהגן על עצמו,  אני יכול לפחות להסביר מי הוא היה ולספר את\r\nהסיפור האמיתי,  כיצד התגלגל לאותו כביש בצפון ויסקונסין.\r\nלכן עלי לעבוד מהר: כדי שאהיה מוכן להתייצב מולם בבוא\r\nהזמן. ואם במקרה תישאר התעלומה לא פתורה,  פשוט לא אוציא\r\nמידי את מה שכתבתי,  ואיש לא ידע על כך דבר.  זאת תהיה\r\nהתוצאה הטובה ביותר: קפאון מוחלט,  בלי אף מלה משום צד.\r\nאבל אסור לי לבנות על זה.  כדי לעשות את מה שעלי לעשות,\r\nעלי להניח שהם כבר סוגרים עליו,  שבמוקדם או במאוחר יגלו\r\nמי הוא היה.  ולא רק אחרי שאספיק לסיים את הסיפור הזה,  אלא\r\nבכל רגע,  בכל רגע החל מעכשיו.\r\nלמחרת ההתפוצצות העבירו הסוכנויות ידיעה קטנה על\r\nהמקרה. זו היתה אחת מאותן כתבות סתומות בנות שתי\r\nפסקאות,  שנהוג לקברן בעמודים האמצעיים של העיתון,  אבל\r\nאני קלטתי אותה במקרה ב\"ניו-יורק טיימס\" בשעה שאכלתי\r\nארוחת צהריים באותו יום.  באופן כמעט בלתי-נמנע התחלתי\r\nלחשוב על בנג'מין סאקס.  בידיעה לא היה שום דבר שהצביע\r\nעליו בבירור,  ועם-זאת הכל נראה מתאים.  קרוב לשנה שלא\r\nשוחחנו אך בדברים שאמר לי בשיחתנו האחרונה היה די כדי\r\nלשכנעני,  שהוא שקוע בצרה גדולה,  דוהר בלי שליטה לעבר\r\nאסון אפל,  בל יתואר.  אם זה נשמע מעורפל מדי,  אוסיף,  שהוא\r\nהזכיר גם פצצות,  שהוא דיבר עליהן בלי הרף בעת ביקורו,\r\nושבאחד-עשר החודשים שעברו מאז התהלכתי ובתוכי מקנן\r\nבדיוק החשש הזה - שהוא עומד להרוג את עצמו,  שיום אחד\r\nאפתח את העתון ואקרא שחברי פוצץ את עצמו.  באותו זמן\r\nהיתה זו לא יותר מאשר אינטואיציה פרועה.  אחת מאותן\r\nקפיצות מטורפות אל החלל הריק,  ואף-על-פי-כן,  משחדרה\r\nהמחשבה לראשי לא הצלחתי להיפטר ממנה.  ואז,  יומיים אחרי\r\nשנתקלתי בידיעה,  הופיעו והקישו על דלתי סוכנים של\r\nה\"אֶף-בי-אַיי\".  ברגע שהודיעו מי הם הבנתי שצדקתי.  סאקס\r\nהיה האיש שהתפוצץ.  לא היה כל מקום לספק.  סאקס מת,  והדרך\r\nהיחידה שבה יכולתי לעזור עכשיו היתה לשמור את דבר מותו\r\nלעצמי.\r\nהיה זה כנראה המזל הטוב שגרם לי לקרוא את הידיעה ביום\r\nשקראתיה,  אף כי זכור לי,  שבאותו זמן הייתי מעדיף שלא\r\nלראותה.  אבל כך לפחות ניתנה לי שהות של יומיים לספוג את\r\nהזעזוע.  כשאנשי ה\"אֶף-בי-אַיי\" הופיעו כאן לשאול את\r\nשאלותיהם,  כבר הייתי מוכן לקראתם,  וכך יכולתי לשלוט\r\nבעצמי.  חוץ מזה לא הזיק שעברו ארבעים ושמונה שעות עד\r\nשהצליחו למצוא אותי.  בין החפצים ששרדו בארנקו של סאקס\r\nהיתה כנראה פיסת נייר ועליה ראשי-התיבות של שמי ומספר\r\nהטלפון שלי.  לכן הם התחילו לחפש אותי,  אבל רצה המזל\r\nוהמספר היה של הטלפון שבביתי בניו-יורק,  ואילו אני שהיתי\r\nבעשרת הימים האחרונים בוֶרמונט,  בבית שכור,  שבו אני גר\r\nעם משפחתי ובו אנו מתכננים לבלות את שארית הקיץ.  אלוהים\r\nיודע עם כמה אנשים היה עליהם לדבר עד שגילו שאני נמצא\r\nכאן.  אם אזכיר בדרך אגב,  שהבית הזה שייך לאשתו לשעבר\r\nשל סאקס,  הרי זה רק כדי להדגים עד כמה סבוכה ונפתלת היא\r\nכל הפרשה הזאת.\r\nעשיתי כמיטב יכולתי להעמיד פני תם ולגלות להם כמה\r\nשפחות.  לא,  אמרתי,  לא קראתי את הידיעה בעתון.  אינני יודע\r\nדבר,  לא על פצצות,  לא על מכוניות גנובות ולא על כבישים\r\nנידחים בוויסקונסין.  אני סופר,  אמרתי,  אדם שכותב רומנים\r\nלפרנסתו,  ואם הם רוצים לבדוק מי אני - בבקשה; אבל זה לא\r\nיעזור להם בתיק שלהם,  הם רק יבזבזו את זמנם.  ייתכן מאוד,\r\nהם אמרו,  אבל מה עם פיסת הנייר שבארנקו של המת? הם לא\r\nמנסים להאשים אותי בשום דבר,  אבל העובדה שהוא נשא את\r\nמספר הטלפון שלי מוכיחה לכאורה,  שהיה קשר בינינו.  בכך אני\r\nחייב להודות,  לא? בוודאי,  אמרתי,  בכך אני מודה,  אבל העובדה\r\nשזה נראה כך אין פירושה שזה כך באמת.  יש אלף דרכים שבהן\r\nיכול היה המספר שלי להגיע לידיו של האיש ההוא.  יש לי\r\nידידים בכל רחבי תבל,  וכל אחד מהם היה יכול למסור את\r\nהמספר שלי לאדם זר.  ייתכן שאותו אדם זר מסר אותו לעוד אדם\r\nזר,  וזה מסר אותו לזר אחר.  ייתכן,  הם אמרו,  אבל למה זה ישא\r\nאתו אדם מספר טלפון של מישהו שאינו מכיר? מפני שאני סופר,\r\nאמרתי.  באמת? אמרו,  ומה זה משנה? כי הספרים שלי\r\nמתפרסמים,  אמרתי.  אנשים קוראים אותם,  ואין לי מושג מי הם.\r\nבלי לדעת על כך,  אני נכנס לחייהם של אנשים זרים,  וכל עוד הם\r\nמחזיקים את ספרי בידיהם,  המלים שלי הן המציאות היחידה\r\nהקיימת בשבילם.  זה נורמלי,  הם אמרו,  ככה זה עם ספרים.  כן,\r\nאמרתי,  ככה זה,  אבל לפעמים מתברר שהאנשים האלה\r\nמטורפים.  הם קוראים את הספר שלך ומשהו בו פורט על נימה\r\nעמוקה בנשמתם.  לפתע-פתאום הם מדמים בנפשם שאתה שייך\r\nלהם,  שאתה הידיד היחיד שיש להם בעולם.  להמחשת טענתי\r\nסיפרתי להם על כמה מקרים - כולם אמיתיים וכולם לקוחים\r\nבמישרין מנסיוני האישי. המכתבים הלא-שפויים,  שיחות\r\nהטלפון בשלוש לפנות בוקר,  האיומים האנונימיים. רק בשנה\r\nשעברה,  המשכתי,  גיליתי,  שמישהו מעמיד פנים שהוא אני -\r\nעונה למכתבים בשמי,  נכנס לחנויות ספרים וחותם על ספרי,\r\nמרחף כמין צל מזיק בשולי חיי.  ספר הוא חפץ מסתורי,  אמרתי,\r\nוברגע שהוא מתחיל להסתובב בעולם הכל יכול לקרות.  כל מיני\r\nנזקים עלולים להיגרם,  ואין שום דבר בעולם שאתה יכול\r\nלעשות כדי למנוע זאת.  לטוב ולרע,  זה לגמרי מחוץ לשליטתך.\r\nאינני יודע אם הכחשותי נראו להם משכנעות. אני נוטה\r\nלחשוב שלא,  אבל אפילו לא האמינו למלה אחת שאמרתי,  ייתכן\r\nשהאסטרטגיה שלי קנתה לי אַרכה מסוימת.  בהתחשב בכך שעד\r\nאז לא דיברתי מעולם עם סוכן של ה\"אֶף-בי-אַיי\" אין לי מה\r\nלהתבייש בהתנהגותי במהלך הראיון.  הייתי שקט,  הייתי אדיב,\r\nהצלחתי להקרין את הצירוף ההולם של נכונות לסייע\r\nוהשתוממות לנוכח התעלומה.  זה לבדו היה מעין נצחון בשבילי.\r\nבדרך כלל אינני מצטיין ביותר בהולכת שולל,  ולמרות\r\nהמאמצים שעשיתי במשך השנים,  כמעט אף פעם לא הצלחתי\r\nלהטעות מישהו באיזשהו עניין.  אם עלה בידי להציג הצגה\r\nאמינה שלשום,  הרי אנשי ה\"אֶף-בי-אַיי\" היו אחראים לכך\r\nבמידת-מה לפחות. לאו דווקא בגלל משהו שאמרו,  אלא בגלל\r\nחזותם,  בגלל השלמות שבה התאימו את תלבושתם לתפקידם,\r\nשאישרה עד הפרט האחרון את האופן שבו דימיתי כיצד צריכים\r\nאנשי \"אֶף-בי-אַיי\" להיראות: חליפות הקיץ הקלילות,  נעלי\r\nההליכה המוצקות,  החולצות כבס-ולבש,  משקפי הטייסים\r\nהכהים. משקפיים אלה היו ציוד חובה,  כביכול,  ושיוו לסצינה\r\nאופי מלאכותי,  כאילו האנשים שהרכיבו אותם אינם אלא\r\nשחקנים לא-מקצועיים,  שנשכרו לשחק תפקיד פעוט בסרט\r\nדל-תקציב.  כל זה הרגיע אותי באופן מוזר,  כשאני חושב על כך\r\nעכשיו אני מבין כיצד פעלה התחושה הלא-מציאותית הזאת\r\nלטובתי.  היא אפשרה לי לראות גם את עצמי כשחקן,  וכיוון\r\nשנעשיתי מישהו אחר,  ניתנה לי פתאום הזכות להוליכם שולל,\r\nלשקר בלי נקיפת מצפון קלה שבקלות.\r\nעם כל זאת הם לא היו טיפשים. אחד היה בשנות הארבעים\r\nהמוקדמות,  וחברו הרבה יותר צעיר,  אולי עשרים וחמש או\r\nעשרים ושש,  אבל לשניהם היה בעיניים מבט מסוים,  שגרם לי\r\nלהישאר דרוך כל זמן שהיו כאן.  קשה להגדיר במדויק מה היה\r\nכל-כך מאיים במבט הזה,  אבל אני חושב שזה קשור איכשהו\r\nלריקות שלו,  לסירובו להתחייב,  כאילו התבוננו בכל ובלא-\r\nכלום בעת-ובעונה-אחת.  המבט הזה חשף כה מעט,  עד שאף פעם\r\nלא יכולתי לדעת מה חושב אחד האנשים האלה. עיניהם היו,\r\nאיכשהו,  יותר מדי סבלניות,  מיומנות מדי בהפגנת אדישות,\r\nועם-זאת ערניות,  ערניות ללא רחם,  בעצם,  כאילו אומנו לגרום\r\nלך אי-נוחות,  לעשותך מודע לכל מגרעותיך ועברותיך,  להביאך\r\nלהתפתל בתוך עורך.  שמותיהם היו וורת'י והאריס,  אבל שכחתי\r\nמי היה מי.  מבחינה גופנית הם היו דומים זה לזה עד להטריד,\r\nכמעט כשתי גרסאות,  צעירה וקשישה,  של אותו אדם: גבוה,  אך\r\nלא גבוה מדי; חסון אך לא חסון מדי; שער בצבע החול,  עיניים\r\nכחולות,  ידיים עבות עם ציפורניים נקיות ללא רבב.  נכון\r\nשסגנונות הדיבור שלהם היו שונים.  אך אינני רוצה להפריז\r\nבהערכת רשמים ראשונים.  עד כמה שידוע לי,  ייתכן שהם\r\nמחליפים תפקידים לפי התור או מתי שמתחשק להם.  לצורך\r\nהביקור שערכו אצלי לפני יומיים הצעיר שיחק את הקשוח.\r\nשאלותיו היו בוטות מאוד.  והוא התנהג כמי שמתייחם לתפקידו\r\nברצינות יתרה - מיעט לחייך, למשל, ופנה אלי ברשמיות\r\nשגבלה לעתים בסרקאזם ובכעס.  הקשיש היה רגוע וחביב\r\nיותר,  מוכן יותר להניח לשיחה להתנהל בטבעיות.  משום כך\r\nהוא בוודאי המסוכן שביניהם,  אך עלי להודות,  שהשיחה אתו לא\r\nהיתה לגמרי בלתי-נעימה.  כשהתחלתי לספר לו על אחדות\r\nמהתגובות הסהרוריות לספרי,  ראיתי שהנושא מעניין אותו,\r\nוהוא הניח לי להרחיב בעניין צדדי זה יותר מכפי שציפיתי.  אני\r\nמניח,  שהוא ניסה לעמוד על טיבי ועודד אותי לפטפט כדי לקבל\r\nמושג מי אני ואיך פועל מוחי,  אבל כשהגעתי אל פרשת\r\nהמתחזה,  הוא הציע לי ברצינות לפתוח בחקירה למעני.  ייתכן,\r\nכמובן,  שזה היה תכסיס,  אבל איכשהו אני מפקפק בכך.  מובן\r\nשדחיתי את הצעתו,  אבל אילו הנסיבות היו אחרות,  קרוב\r\nלווראי שהייתי חושב פעם נוספת על הצעת הסיוע שלו. העניין\r\nההוא מציק לי כבר הרבה זמן,  והייתי שמח מאוד לרדת לחִקרו.\r\n\"אני לא קורא הרבה רומנים,\" אמר הסוכן.  \"נדמה שאף פעם\r\nאין לי זמן לזה.\"\r\n\"כן,  לא להרבה אנשים יש,\" אמרתי.\r\n\"אבל הספרים שלך הם בוודאי טובים.  אחרת לא היו מטרידים\r\nאותך כל-כך הרבה.\"\r\n\"אולי מטרידים אותי כי הם גרועים.  כל אחד הוא מבקר\r\nספרות היום.  אם הספר לא מוצא חן בעיניך,  איים על המחבר.\r\nיש הגיון מסוים בגישה הזאת.  תכריח את המנוול לשלם על מה\r\nשעולל לך.\"\r\n\"אני מניח,  שכדאי לי להתיישב ולקרוא אחד מהם בעצמי,\"\r\nאמר.  \"לראות על מה כל המהומה.  לא יהיה אכפת לך,  נכון?\"\r\n\"ודאי שלא.  לשם כך הם בחנויות.  כדי שאנשים יוכלו לקרוא\r\nאותם.\"\r\nזה היה סיום משונה לביקור - לרשום את שמות ספרי לסוכן\r\nה\"אֶף-בי-אַיי\".  עד עכשיו אני סקרן לדעת מה בעצם חיפש.\r\nאולי הוא חושב שיגלה בהם כיווני חקירה,  או אולי היתה זו רק\r\nדרך מעודנת לומר לי שהוא עוד יחזור,  שהוא עוד לא גמר אתי.\r\nמעבר לכך,  אין לי צל של מושג מה הם חשבו. לא מתקבל על\r\nהדעת שהם חושבים אותי לטרוריסט,  אבל הרי אני אומר זאת\r\nרק מפני שאני יודע שאינני כזה.  הם אינם יודעים דבר,  ולכן\r\nייתכן שהם פועלים על בסיס ההנחה הזאת,  מחפשים בשצף-קצף\r\nמשהו שיקשר אותי אל הפצצה שהתפוצצה בוויסקונסין בשבוע\r\nשעבר.  וגם אם אינם חושבים כך,  עלי לקבל את העובדה שהם\r\nיפקחו עלי עין עוד הרבה זמן.  הם ישאלו שאלות,  הם ינברו\r\nבחיי,  הם יבררו מיהם ידידי,  ובמוקדם או במאוחר יצוץ שמו של\r\nסאקס.  במלים אחרות,  במשך כל הזמן שבו אני יושב כאן\r\nבוֶרמונט וכותב את הסיפור הזה,  הם עסוקים בכתיבת סיפור\r\nמשלהם.  זה יהיה הסיפור שלי,  וכשיסיימו אותו,  ידעו עלי לא\r\nפחות ממה שאני יודע על עצמי.\r\nאשתי ובתי חזרו הביתה כשעתיים אחרי שאנשי\r\nה\"אֶף-בי-אַיי\" הלכו.  הן יצאו מוקדם באותו בוקר לבלות את\r\nהיום בחברת ידידים,  ואני שמחתי שלא היו כאן בזמן ביקורם\r\nשל וורת'י והאריס.  אשתי ואני חולקים בינינו כמעט כל דבר,\r\nאבל במקרה זה אינני חושב שכדאי לי לספר לה מה קרה.\r\nאַייריס תמיד חיבבה את סאקס,  אבל אני חשוב לה יותר,  ואם\r\nתגלה שאני עומד להסתבך בגללו עם ה\"אֶף-בי-אַיי\",  היא\r\nתעשה כל מה שביכולתה כדי לעצור בעדי.  אינני יכול להסתכן\r\nבכך עכשיו.  גם אם אצליח לשכנע אותה שאני עושה את הדבר\r\nהנכון,  שחיקת התנגדותה תגזול זמן רב,  והוא יקר מדי בשבילי\r\nעכשיו,  כי עלי לבלות כל רגע בשקידה על המלאכה שלקחתי על\r\nעצמי.  מלבד זאת גם אם תיכנע,  היא רק תחלה מרוב דאגה,\r\nואינני רואה איזו תועלת עשויה לצמוח מכך.  בין כה וכה האמת\r\nתיוודע לה בסופו של דבר; בבוא הזמן ייחשף הכל.  לא שאני\r\nרוצה להוליך אותה שולל,  אני רוצה רק להגן עליה כל עוד\r\nהדבר אפשרי.  במקרה זה אינני חושב שהדבר יהיה קשה\r\nבמיוחד.  הלא אני נמצא כאן כדי לכתוב,  ואם אַייריס תחשוב,\r\nשיום-יום בצריף הקטן שלי אני מתעסק בשטויות הרגילות שלי,\r\nבמה זה יכול להזיק? היא תניח שאני משרבט לי את הרומן\r\nהחדש שלי,  וכשתראה כמה זמן אני מקדיש לו וכמה יפה אני\r\nמתקדם בו על-פי שעות העבודה הארוכות,  היא תהיה מאושרת.\r\nגם אַייריס היא חלק מהמשוואה,  ובלי האושר שלה אינני חושב\r\nשיהיה לי האומץ להתחיל.\r\nזה הקיץ השני שאנחנו מבלים כאן.  בימים עברו,  כשסאקס\r\nואשתו נהגו לבוא הנה בכל יולי ואוגוסט,  הם היו מזמינים אותי\r\nלבקר לפעמים,  אבל אלה היו תמיד גיחות קצרות וכמעט אף\r\nפעם לא שהיתי כאן יותר משלושה או ארבעה לילות.  לאחר\r\nשאַייריס ואני נישאנו,  לפני תשע שנים,  נסענו לכאן ביחד כמה\r\nפעמים,  ופעם אף עזרנו לפאני ובן לצבוע את הבית מבחוץ.\r\nהוריה של פאני רכשו את הנכס בתקופת השפל הגדול,  כאשר\r\nהיה אפשר להשיג חוות כאלה כמעט בחינם.  נלוו אליו יותר\r\nמארבע מאות דונם קרקע ואגם קטן פרטי,  ואף כי הבית היה\r\nבמצב מוזנח הוא היה מרווח ומאוורר מבפנים,  ונדרשו רק\r\nשיפורים קטנים כדי להָפכו ראוי למגורים.  הגודמנים היו מורים\r\nמניו-יורק,  ומעולם לא יכלו להרשות לעצמם לעשות הרבה\r\nבמקום אחרי שקנו אותו,  וכך שמר הבית כל השנים על מראהו\r\nהפרימיטיבי,  השלדי: מיטות הברזל,  התנור הכרסתן שבמטבח,\r\nהסדקים בתקרות ובקירות,  הרצפה הצבועה אפור.  עם-זאת יש\r\nמשהו יציב בעזובה הזאת וקשה שלא להרגיש כאן הרגשת בית.\r\nלגבי,  כוח המשיכה של הבית טמון במיקומו הנידח.  הוא שוכן\r\nעל ראש הר קטן,  שישה קילומטרים מהכפר הקרוב ביותר בדרך\r\nעפר צרה.  החורף על ההר הזה הוא בוודאי אכזרי מאוד,  אבל\r\nבקיץ הכל ירוק,  הציפורים שרות סביב-סביב והשדות מלאים\r\nפרחי בר לאין מספר: הירַצִיון כתום,  תלתן אדום,  ציפורן ורוד,\r\nנורית.  כשלושים מטר מהבניין הראשי יש מבנה פשוט,  שסאקס\r\nהשתמש בו כסטודיו בכל פעם ששהה כאן.  זה לא יותר מבקתה,\r\nעם שלושה חדרים קטנים,  מטבחון ושירותים,  ומאז שפרצו\r\nלתוכה וחיבלו בה,  לפני שנים-עשר או שלושה-עשר חורפים,\r\nהידרדר מצבה.  הצנרת התפרקה,  החשמל נותק והלינוליאום\r\nמתקלף מהרצפה.  אני מציין את הדברים האלה מפני שכאן אני\r\nנמצא עכשיו,  יושב אל שולחן ירוק באמצע הגדול שבחדרים\r\nומחזיק עט בידי.  בכל שנות היכרותי אתו בילה סאקס כל קיץ\r\nבכתיבה על שולחן זה עצמו,  וזה החדר שבו ראיתיו בפעם\r\nהאחרונה,  ובו שפך את לבו לפני וגילה לי את סודו הנורא.  אם\r\nאתרכז בעוצמה מספקת בזכרו של הלילה ההוא,  אוכל כמעט\r\nלהביא את עצמי להאמין שעודנו כאן.  דומה כאילו דבריו עודם\r\nמרחפים באוויר סביבי,  כאילו יכול אני להושיט את ידי ולנגוע\r\nבו.  זאת היתה שיחה ארוכה ומפרכת,  וכשהגענו אל סופה\r\n(בחמש או שש בבוקר),  הוא הוציא ממני הבטחה,  שלא אוציא\r\nאת סודו אל מחוץ לכותלי החדר הזה.  אלה בדיוק היו מלותיו:\r\nששום דבר שאמר לא יצא אל מחוץ לחדר הזה.  לפי שעה אוכל\r\nלעמוד בדיבורי.  עד שיגיע הרגע להראות את מה שכתבתי כאן,\r\nאוכל להתנחם במחשבה שאינני מפר את הבטחתי.\r\nבפעם הראשונה שנפגשנו ירד שלג.  יותר מחמש-עשרה\r\nשנים עברו מאז אותו יום,  אבל עודני מסוגל לשחזר זאת מתי\r\nשרק ארצה.  כה הרבה דברים אחרים אבדו לי,  אבל את הפגישה\r\nההיא עם סאקס אני זוכר בבהירות כמו אירעה זה עתה.\r\nזה היה יום שבת אחר-הצהריים,  בפברואר או במארס,  ושנינו\r\nהוזמנו לקרוא מתוך יצירותינו בבַר בוֶסט וילג'.  מעולם לא\r\nשמעתי על סאקס,  אך לאשה שטילפנה לא היה זמן לענות על\r\nשאלותי.  \"הוא מחבר רומנים,\" אמרה.  \"הספר הראשון שלו יצא\r\nלפני כשנתיים.\" היא טילפנה ביום רביעי בערב,  רק שלושה\r\nימים לפני המועד שנקבע לקריאה,  ובקולה נשמעה נימה קרובה\r\nלבהלה.  מייקל פאלמר,  המשורר שהיה אמור להופיע בשבת,\r\nביטל זה עתה את נסיעתו לניו-יורק,  והיא תהתה אם אהיה מוכן\r\nלמלא את מקומו.  היתה זו בקשה לא מחמיאה ביותר,  אבל\r\nבכל-זאת אמרתי לה שאני מסכים.  עד אותו פרק בחיי לא\r\nפירסמתי יצירות רבות - שישה או שבעה סיפורים בכתבי-עת\r\nשוליים,  קומץ מאמרים ורשימות ביקורת - ואי-אפשר לומר\r\nשהייתי מוצף בפניות של אנשים המשתוקקים להאזין לי מדקלם\r\nמיצירותי.  לכן קיבלתי את הצעתה של האשה מרוטת העצבים,\r\nובמשך היומיים הבאים שקעתי בבהלה משלי,  מחפש בקדחתנות\r\nבעולם הננסי של סיפורי המקובצים משהו שלא יביך אותי,  בדל\r\nטקסט אחד שאיכותו תצדיק חשיפה לפני אולם מלא זרים.  ביום\r\nשישי אחר-הצהריים נכנסתי לכמה חנויות ספרים וביקשתי את\r\nהרומו של סאקס.  חשבתי,  שמן הראוי שאדע משהו על יצירתו\r\nלפני פגישתנו,  אבל הספר כבר היה בן שנתיים,  ושום חנות לא\r\nהחזיקה אותו במלאי.\r\nרצה המזל ובליל שבת התרגשה ובאה סערה עצומה מהמערב\r\nהתיכון,  ועד שבת בבוקר ירד על-פני העיר שלג בגובה חצי\r\nמטר. הדבר ההגיוני היה להתקשר אל האשה שטילפנה,  אבל\r\nברוב טיפשותי שכחתי לבקש את מספרה,  וכשהגיעה השעה\r\nאחת ועדיין לא שמעתי ממנה,  חשבתי שמוטב שאמהר לרדת\r\nלווילֶג'. התעטפתי במעיל חורף,  נעלתי את ערדַלי,  תחבתי את\r\nכתב-היד של סיפורי האחרון לכיס המעיל ואז השתרכתי אל\r\nריוֶרסייד דרַייב ופני מועדות אל תחנת הרכבת התחתית\r\nשבפינת רחוב 116 וברודוויי.  השמים כבר החלו להתבהר,  אך\r\nהרחובות והמדרכות עוד היו חסומים בשלג וכמעט שלא נראתה\r\nבהם כל תנועה.  כמה מכוניות ומשאיות ניטשו בערמות שלג\r\nגבוהות בשולי הכביש,  ומפעם לפעם נראה כלי רכב בודד מזדחל\r\nלאורך הרחוב ומחליק בלי שליטה כשניסה נהגו לבלום ברמזור\r\nאדום.  בימים כתיקונם הייתי נהנה מהאנדרלמוסיה הזאת,  אבל\r\nבאותו יום היה מזג האוויר כל-כך קשה,  עד שלא יכולתי להוציא\r\nאת אפי מתוך הצעיף.  הטמפרטורה ירדה בהתמדה מאז שעת\r\nהזריחה,  ועכשיו היה האוויר צורב וחדור פרצי רוח פראיים\r\nשנשבו מנהר ההאדסון,  משבי ענק,  שגרפו את גופי,  פשוטו\r\nכמשמעו,  לאורך הרחוב.  כשהגעתי אל תחנת הרכבת התחתית\r\nכבר הייתי קפוא למחצה,  אבל למרות הכל נראה היה,  שהרכבות\r\nעדיין פועלות.  זה הפתיע אותי,  וכשירדתי במדרגות וקניתי\r\nאסימון,  הנחתי,  שמשמעות הדבר היא שהקריאה בכל-זאת\r\nתתקיים.\r\nהגעתי לפונדק \"נאש\" בשתיים ועשרה.  המקום היה פתוח,\r\nאך ברגע שהסתגלו עיני לאפלולית שבפנים,  ראיתי שאין שם\r\nאיש.  מוזג בחלוק לבן עמד מאחורי הדלפק,  מנגב כוסיות\r\nבשיטתיות במגבת אדומה.  הוא היה גבר כבד-גוף כבן ארבעים,\r\nובחן אותי בזהירות כשהתקרבתי,  כמעט כמצטער על הפרעת\r\nבדידותו.\r\n\"האם לא אמורה להתקיים כאן תכנית קריאה בעוד איזה\r\nעשרים דקות?\" שאלתי.  ברגע שיצאו המלים מפי הרגשתי כמו\r\nאידיוט על שאמרתי אותן.\r\n\"היא בוטלה,\" אמר המוזג.  \"עם כל הרפש שיש היום בחוץ\r\nלא היה בזה הרבה טעם.  שירה זה דבר נפלא,  אבל לא דבר\r\nשכדאי לתת לישבן לקפוא בשבילו.\"\r\nהתיישבתי על אחד הכסאות ליד הדלפק והזמנתי בֶרבְן.  גופי\r\nעדיין רעד מההליכה בשלג,  ורציתי לחמם מעט את קרבי לפני\r\nשאצא שוב החוצה.  חיסלתי את המשקה בשתי לגימות,  ואחר-\r\nכך הזמנתי עוד אחד,  כי הראשון היה כל-כך טעים.  באמצע\r\nהבֶרבְן השני נכנס לבַר לקוח נוסף.  הוא היה גבר צעיר וגבוה,\r\nכחוש ביותר,  בעל פנים צרות וזקן חום מלא.  התבוננתי בו\r\nכשרקע במגפיו כמה פעמים על הרצפה,  ספק את ידיו המכוסות\r\nכפפות ופלט אוויר בקול רם בהשפעת הקור העז.  אין ספק\r\nשהאיש עשה רושם מוזר - מתנשא לגובה במעילו האכול עש,\r\nכובע מצחייה של ה\"ניו-יורק ניקס\" שמוט על קדקודו וסביב\r\nהכובע כרוך צעיף כחול כהה להגן על אוזניו.  הוא נראה כאדם\r\nהחש בשיניו,  חשבתי,  או כחייל רוסי מורעב בפאתי סטלינגרד.\r\nשני הדימויים האלה חלפו במוחי במהירות בזה אחר זה.  אחד\r\nקומי והאחר נוגה.  על-אף לבושו המגוחך היה בעיניו משהו\r\nנועז,  איזו עוצמה שביטלה כל רצון לצחוק לו.  הוא דמה אולי\r\nלאיקַבוד קריין,  אבל היה גם ג'ון בראון (איקַבוד קריין -דמות של\r\nמורה כפרי כחוש, ארכני ומרושל ואף תמים למדי מתוך סיפורו\r\nשל וושינגטון אירווינג, \"אגדת הגיא המנמנם\"; ג'ון בראון\r\n(1859-1800) - מהלוחמים לביטול העבדות בארצות-הברית,\r\nנשפט בעוון בגידה אחרי ההתקפה על \"הארפֶר'ס פרי\" ונתלה.\r\n[המתרגם]) וברגע ששכחת את תלבושתו ואת גוף הכדורסלן\r\nארך-הגפיים שלו,  התחלת לראות אדם שונה לגמרי: איש שדבר\r\nלא נעלם ממנו,  איש שאלף גלגלים סובבים בתוך ראשו.\r\nהוא עמד כמה דקות בכניסה וסקר את החדר הריק.  אחר-כך\r\nניגש אל המוזג ושאל פחות או יותר אותה שאלה ששאלתי אני\r\nעשר דקות לפני-כן.  המוזג החזיר לו פחות או יותר אותה\r\nתשובה שהחזיר לי,  אך הפעם הוסיף גם מחוות בוהן לעברי,\r\nבמקום שבו ישבתי בקצה הדלפק.  \"גם הוא בא לקריאה,\" אמר.\r\n\"אתם כנראה שני האנשים היחידים בכל ניו-יורק שהייתם\r\nמספיק משוגעים לצאת מהבית ביום כזה.\"\r\n\"לא בדיוק,\" אמר האיש עם הצעיף סביב ראשו,  \"שכחת\r\nלספור את עצמך.\"\r\n\"לא שכחתי,\" אמר המוזג,  \"רק שאני לא נחשב.  אני חייב\r\nלהיות כאן,  אתה מבין,  ואתם לא.  זה מה שאני אומר.  אם אני לא\r\nמופיע,  מפטרים אותי מהעבודה.\"\r\n\"אבל גם אני באתי הנה כדי לעבוד,\" אמר האחר.  \"אמרו לי\r\nשאני ארוויח חמישים דולר,  ועכשיו הם ביטלו את הקריאה\r\nוהפסדתי את דמי הנסיעה ברכבת התחתית.\"\r\n\"אם כך,  זה באמת משהו אחר,\" אמר המוזג.  \"אם היית צריך\r\nלקרוא,  אז גם אתה לא נחשב.\"\r\n\"אז נשאר לנו רק אדם אחד בכל העיר שיצא מהבית בלי\r\nשיהיה מוכרח.\"\r\n\"אם אתם מדברים עלי,\" אמרתי.  ונכנסתי סוף-סוף לשיחה,\r\n\"אז הרשימה שלכם מצטמצמת לאפס.\"\r\nהאיש עם הצעיף סביב ראשו פנה אלי וחייך.  \"אה.  זאת\r\nאומרת שאתה פיטר אירון.  נכון?\"\r\n\"כנראה שכן.\" אמרתי.  \"אבל אם אני פיטר אירון,  אתה\r\nבוודאי בנג'מין סאקס. \"\r\n\"האחד והיחיד,\" השיב סאקס ופלט צחוק של ביטול עצמי.\r\nהוא ניגש למקום שבו ישבתי והושיט לי את יד ימינו.  \"אני שמח\r\nמאוד שאתה כאן,\" אמר.  \"קראתי כמה מהדברים שלך לאחרונה\r\nורציתי מאוד להכיר אותך.\"\r\nכך החלה ידידותנו - בישיבה באותו בַר שומם לפני חמש-\r\nעשרה שנה,  מזמינים משקאות איש לרעהו עד שאזל הכסף\r\nלשנינו.  זה נמשך כנראה שלוש או ארבע שעות,  כי זכור לי\r\nבבירור,  שכאשר כשלנו לבסוף אל הקור שבחוץ,  כבר ירד\r\nהערב.  עכשיו שסאקס מת זה בלתי-נסבל בשבילי לחשוב עליו\r\nכמי שהיה,  להיזכר בכל הנדיבות וההומור והתבונה ששפעו\r\nממנו בפגישתנו הראשונה. למרות העובדות הידועות לי,  קשה\r\nלי להשיג בדמיוני,  שהאדם שישב אתי בבַר באותו יום הוא אותו\r\nאדם שסיים את דרכו בהשמידו את עצמו בשבוע שעבר.  מסעו\r\nהיה בוודאי כה ארוך בשבילו,  כה נורא,  כה מכאיב ומפרך,  עד\r\nשאינני יכול לחשוב על כך בלי שדמעות יחנקו את גרוני.\r\nבחמש-עשרה שנים עשה סאקס את הדרך מקצה אחד של עצמו\r\nאל הקצה האחר,  וכאשר הגיע אל סוף הדרך,  ספק אם ידע עוד\r\nמי הוא.  המרחק שעבר היה כל-כך גדול,  עד שלא היה עוד\r\nבאפשרותו לזכור איפה התחיל.\r\n\"בדרך כלל אני מצליח להישאר מעודכן,\" אמר בהתירו את\r\nהצעיף מתחת לסנטרו,  והסיר אותו ואת כובע המצחייה ואת\r\nהמעיל החום הארוך.  הוא השליך את הערמה כולה על כסא הבר\r\nהסמוך והתיישב.  \"עד לפני שבועיים בכלל לא שמעתי עליך.\r\nעכשיו,  פתאום,  נדמה שאתה צץ בכל מקום.  קודם-כל נתקלתי\r\nבמה שכתבת על היומנים של הוגו בול.  רשימה מצוינת,\r\nחשבתי,  כתובה נחמד,  עם טיעון חזק,  תגובה מעוררת התפעלות\r\nלבעיות שעל הפרק.  היו נקודות שבהן לא הסכמתי אתך,  אבל\r\nהצגת יפה את התפישה שלך,  והתייחסתי ככבוד לרצינות של\r\nעמדתך.  האיש מאמין יותר מדי באמנות,  אמרתי לעצמי,  אבל\r\nהוא יודע לפחות איפה הוא עומד,  והוא נבון במידה מספקת כדי\r\nלהכיר באפשרות קיומן של השקפות שונות.  אחר-כך כעבור\r\nשלושה-ארבעה ימים.  מגיע כתב-עת בדואר,  והדבר הראשון\r\nשאני מגלה כשאני פותח אותו הוא סיפור ששמך מתנוסס מעליו.\r\n'האלפבית הסודי',  הסיפור על הסטודנט שכל הזמן מגלה מסרים\r\nכתובים על קירות של בניינים.  מאוד אהבתי אותו.  כל-כך\r\nאהבתי אותו,  עד שקראתי אותו שלוש פעמים.  מי הוא הפיטר\r\nאירון הזה? שאלתי את עצמי,  ואיפה הוא התחבא עד עכשיו?\r\nכשקתי מה-שמה הזאת צילצלה להגיד לי שהאיש הזה פאלמר\r\nהתחפף מהקריאה,  הצעתי לה שתתקשר אתך.\"\r\n\"אז אתה אחראי לכך שנגררתי לכאן,\" אמרתי,  המום משפע\r\nהמחמאות מכדי לחשוב על משהו מוצלח יותר מתשובה עלובה\r\nזו.\r\n\"טוב,  אני מודה שזה לא יצא בדיוק כמו שחשבנו.\"\r\n\"אולי זה לא כל-כך נורא,\" אמרתי.  \"לפחות אני לא אצטרך\r\nלעמוד בחושך ולשמוע איך הברכיים שלי משקשקות.  זה בהחלט\r\nיתרון.\"\r\n\"אמא טבע נחלצת לעזרה.\"\r\n\"בדיוק.  אלילת המזל הצילה אותי ברגע האחרון.\"\r\n\"אני שמח שנחשך ממך הסבל הזה.  לא הייתי רוצה להסתובב\r\nעם יסורי מצפון.\"\r\n\"אבל תודה שסידרת לי את ההזמנה.  זה חשוב לי מאוד,\r\nוהאמת היא,  שאני אסיר תודה לך.\"\r\n\"לא עשיתי את זה בשביל התודה שלך.  הייתי סקרן,\r\nובמוקדם או במאוחר הייתי יוצר אתך קשר בעצמי.  אבל אז באה\r\nההזדמנות,  והחלטתי שזוהי דרך יותר אלגנטית לעשות זאת.\"\r\n\"אז עכשיו אני כאן,  יושב בקוטב הצפוני יחד עם אדמירל\r\nפירי בכבודו ובעצמו.  הרשה לי לפחות להזמין אותך למשקה.\"\r\n\"אני מקבל את ההצעה,  אבל רק בתנאי אחד.  אתה חייב\r\nלענות קודם על השאלה שלי.\"\r\n\"בשמחה,  אם רק תגיד לי מה השאלה.  לא זכור לי ששאלת\r\nאותי שאלה.\"\r\n\"שאלתי ועוד איך.  שאלתי אותך איפה התחבאת עד עכשיו.\r\nייתכן שאני טועה,  אבל אני מנחש שאתה לא נמצא הרבה זמן\r\nבניו-יורק.\"\r\n\"הייתי כאן,  אבל אחר-כך נסעתי.  חזרתי רק לפני חמישה או\r\nשישה חודשים.\"\r\n\"ואיפה היית?\"\r\n\"בצרפת.  חייתי שם קרוב לחמש שנים.\"\r\n\"אם כך,  זה ההסבר.  אבל מה פתאום רצית לחיות בצרפת?\"\r\n\"שום סיבה מיוחדת.  פשוט רציתי להיות במקום שהוא לא\r\nפה.\"\r\n\"לא הלכת ללמוד? לא עבדת באונסק\"ו,  או באיזה משרד\r\nעורכי-דין בינלאומי מצליח?\"\r\n\"לא,  בכלל לא.  חייתי פחות או יותר מהיד אל הפה.\"\r\n\"הרפתקת הגלות הידועה,  מה? סופר אמריקאי צעיר נוסע\r\nלפריס לגלות ערכי תרבות ונשים יפות,  להתנסות בהנאות\r\nהישיבה בבתי-קפה תוך עישון סיגריות חריפות.\"\r\n\"אני לא חושב שזה מה שחיפשתי.  הרגשתי שאני צריך קצת\r\nמרחב נשימה,  זה הכל.  בחרתי בצרפת כי ידעתי לדבר צרפתית.\r\nאילו דיברתי סֶרבו-קרואטית,  הייתי נוסע כנראה ליוגוסלוויה.\"\r\n\"אז נסעת לך.  בלי שום סיבה מיוחדת,  כפי שאתה אומר.  האם\r\nהיתה סיבה מיוחדת לכך שחזרת?\"\r\n\"התעוררתי בוקר אחד בקיץ האחרון ואמרתי לעצמי,  שהגיע\r\nהזמן לחזור.  פשוט כך.  פתאום הרגשתי,  שאני נמצא שם די זמן.\r\nיותר מדי שנים בלי ביסבול,  אני מתאר לעצמי.  בלי המנה\r\nהקבועה של 'דאבל פליי' ו'הום ראן' הנשמה עלולה להתחיל\r\nלהתייבש.\"\r\n\"ואתה לא מתכונן לעזוב שוב?\"\r\n\"לא,  אני לא חושב.  לא משנה מה ניסיתי להוכיח בכך\r\nשנסעתי,  זה כבר לא נראה לי חשוב.\"\r\n\"אולי כבר הוכחת את זה.\"\r\n\"ייתכן. או שאולי צריך לנסח את השאלה במונחים אחרים.\r\nאולי השתמשתי כל הזמן במונחים הלא-נכונים.\"\r\n\"טוב,\" אמר סאקס,  והלם פתאום בידו על הדלפק. \"עכשיו\r\nאני אקח את המשקה שהצעת. אני מתחיל להרגיש מרוצה,  וזה\r\nתמיד עושה אותי צמא.\"\r\n\"מה תשתה?\"\r\n\"מה שאתה שותה,\" אמר,  בלי לטרוח לברר מה זה היה.\r\n\"והיות שהמוזג צריך לבוא לכאן ממילא,  תגיד לו למזוג לך עוד\r\nאחד.  זו הזדמנות להרמת כוסית.  אחרי הכל,  זוהי השיבה שלך\r\nהביתה,  ומן הראוי שבשובך לאמריקה נברך אותך כדת וכדין.\"\r\nאני חושב,  שאיש לא כבש את לבי מעולם כפי שסאקס עשה\r\nזאת באותו יום.  מן הרגע הראשון הוא פעל כאיל מצור,  פרץ את\r\nהחומות והגיע לכוכים התת-קרקעיים ולמקומות המסתור\r\nהחשאיים ביותר שלי,  פותח דלת נעולה אחר דלת נעולה.  כפי\r\nשנודע לי אחר-כך,  היתה זו התנהגות טיפוסית שלו,  דוגמה\r\nכמעט קלסית של דרכו לנווט את עצמו בעולם.  שום לבטים\r\nוהיסוסים,  שום עמידה על גינוני טקס - פשוט להפשיל שרוולים\r\nולהתחיל לדבר. לא היתה לו שום בעיה לפתוח בשיחה עם\r\nאנשים זרים לגמרי,  לצלול ישר פנימה ולשאול שאלות שאיש\r\nמלבדו לא היה מעז לשאול,  ועל-פי רוב גם יצא מהעניין בשלום.\r\nהוא גרם לך להרגיש,  שמעולם לא למד את הכללים ושהיות\r\nשהוא עצמו היה חסר כל מודעות עצמית,  הרי הוא מצפה מכולם\r\nשיהיו גלויי לב כמותו.  ועם-זאת תמיד היה משהו בלתי-אישי\r\nבחקרנותו,  כאילו יותר משניסה ליצור אתך קשר אנושי הוא\r\nהתאמץ לפתור בעיה אינטלקטואלית למען עצמו.  תכונה זו\r\nשיוותה לדבריו גוון מופשט משהו,  והדבר עורר אמון,  יצר\r\nנכונות לגלות לו דברים שלפעמים לא אמרת אפילו לעצמך.  הוא\r\nמעולם לא שפט אדם שנִקרה בדרכו,  מעולם לא התייחס למישהו\r\nכאל נחות ממנו,  מעולם לא הבחין בין בני-אדם על-פי דירוגם\r\nהחברתי.  מוזג בבַר עניין אותו לא פחות מסופר,  ואילולא\r\nהופעתי שם באותו יום,  מן-הסתם היה מבלה שעתיים בשיחה עם\r\nאותו איש שאני לא טרחתי להחליף אתו יותר מעשר מלים.\r\nסאקס הניח כדבר המובן מאליו את קיומה של תבונה עמוקה\r\nאצל זולתו,  ובכך הקנה לבן-שיחו תחושה של חשיבות והכרת\r\nערך עצמו.  אני חושב,  שזאת היתה התכונה שהערכתי בו יותר\r\nמכל,  אותו כשרון מולד להוציא מן הזולת את מיטבו.  לעתים\r\nתכופות נתפש כתמהוני,  דחליל שלומיאלי שראשו בעננים,\r\nתמיד טרוד במחשבות ובהגיגים סתומים,  ועם-זאת היה חוזר\r\nומפתיע אותך שוב ושוב במאה ראיות קטנות לערנותו\r\nולתשומת-לבו.  ככל אדם בעולם,  אבל אולי ביתר שאת,  הצליח\r\nלצרף המון סתירות לנוכחות אחת,  רציפה.  בכל מקום שהיה\r\nנראָה תמיד שרוי בנוח,  ועם-זאת כמעט מעולם לא הכרתי אדם\r\nכה מגושם,  כה חדל-אישים מבחינה גופנית,  כה חסר-אונים\r\nבביצוע הפעולות הפשוטות ביותר.  במשך כל מהלך שיחתנו\r\nבאותו יום הוא חזר והפיל את מעילו מהכסא על הרצפה.  זה קרה\r\nשש או שבע פעמים,  ופעם אחת,  כשהתכופף להרים אותו,\r\nהצליח אפילו לחבוט את ראשו בדלפק.  אף-על-פי-כן,  כפי\r\nשגיליתי אחר-כך,  סאקס היה ספורטאי מעולה.  הוא היה בשעתו\r\nהקלע המצטיין בנבחרת הכדורסל של בית-הספר התיכון שלו,\r\nובכל הפעמים שהתמודדנו,  אחד על אחד,  במשך השנים,  אינני\r\nחושב שניצחתי אותו יותר מפעם או פעמיים.  הוא היה רב-מלל\r\nולעתים מרושל באורח דיבורו,  אבל כתיבתו הצטיינה בדיוק\r\nובחסכוניות,  בכשרון אמיתי לביטוי הקולע.  למעשה,  עצם\r\nהעובדה שהוא כותב עוררה בי השתוממות מסוימת.  חשבתי,\r\nשחייו מוחצנים מדי לעיסוק מבודד זה,  שהוא נוטה יותר מדי\r\nלהישָבות בקסמם של אנשים,  שהוא נהנה מדי מהתערבות\r\nבהמון.  אבל גם הבדידות לא הפריעה לו: תמיד עבד מתוך להט\r\nומשמעת,  ולפעמים הסתגר למשך שבועות כדי לסיים משימת\r\nכתיבה.  בהתחשב במה שהיה ובאופן המיוחד במינו שבו הפעיל\r\nבלי הרף את הצדדים השונים של אישיותו,  לא היית מצפה מאדם\r\nכסאקס שיהיה נשוי.  הוא נראה תלוש מדי לחיי נישואים,\r\nדמוקרטי מדי בחיבותיו מכדי להיות מסוגל לקיים לאורך זמן\r\nיחסי קרבה עם אדם אחד.  אבל סאקס התחתן בגיל צעיר,  צעיר\r\nהרבה יותר מכל מי שהכרתי,  והחזיק את נישואיו בחיים במשך\r\nקרוב לעשרים שנה.  פאני גם לא היתה אשה מהסוג שנראה\r\nמתאים לו במיוחד.  יכולתי לדמיין אותו איכשהו עם אשה\r\nצייתנית ואמהית,  אחת מאותן נשים המוכנות לעמוד בצל\r\nבעליהן,  מסורות להגנת הגבר-הילד שלהן מפני העובדות\r\nהטורדניות של עולם היומיום. אבל פאני לא היתה כזאת כלל\r\nוכלל. שותפתו של סאקס היתה שווה לו בכל. אשה מורכבת\r\nורבת-תבונה,  שניהלה חיים עצמאיים משלה,  ואם עלה בידו\r\nלהחזיק בה כל אותן שנים,  היה זה רק בזכות המאמצים הרבים\r\nשהשקיע בכך,  בזכות כשרונו העצום להבין אותה ולסייע לה\r\nבשמירת איזונה הפנימי. מזגו הנוח תמך מן-הסתם בחיי\r\nהנישואים,  אבל אינני רוצה להדגיש יותר מדי את הצד הזה של\r\nאופיו. למרות חביבותו היה סאקס לעתים נוקשה ודוגמָטי\r\nבדעותיו,  ואירע שהוא נתפס להתקפי כעס נוראים והיה מתפרץ\r\nבחמת זעם מפחידה באמת.  התפרצויות אלה לא כוונו נגד אנשים\r\nשאהב,  אלא יותר כלפי העולם בכללותו.  טיפשויותיו של העולם\r\nעוררו בו סלידה,  ומתחת לקַלילותו ולמצב-רוחו המרומם בדרך-\r\nכלל,  היה אפשר לחוש לעתים במצבור עמוק של אי-סובלנות\r\nובוז.  כמעט בכל מה שכתב היה עוקץ נרגן,  לוחמני,  ובמשך\r\nהשנים יצאו לו מוניטין של עושה-צרות.  אני מניח,  שזה הגיע\r\nלו,  אבל בסופו של דבר הצד הזה היה רק חלק קטן ממנו.  הקושי\r\nנובע מהנסיון להגדיר אותו באופן ממצה.  סאקס היה יותר מדי\r\nבלתי-צפוי,  ניחַן יותר מדי בגדלות-רוח ובעורמה ומלא יותר\r\nמדי ברעיונות חדשים מכדי לדרוך במקום זמן רב מדי. השהייה\r\nבמחיצתו התישה אותי לפעמים,  אבל אינני יכול לומר שהיתה\r\nאי-פעם משעממת.  סאקס החזיק אותי במצב של דריכות מתמדת\r\nבמשך חמש-עשרה שנה,  הוציא אותי משלוותי והציב אתגרים\r\nלפני,  וכשאני יושב כאן עכשיו ומנסה להבין מי הוא היה,  אינני\r\nיכול לתאר לעצמי את חיי בלעדיו.\r\n\"אתה מעמיד אותי בעמדת נחיתות,\" אמרתי,  תוך לגימת\r\nבֶרבְן מכוסי שחזרה והתמלאה.  \"אתה קראת כמעט כל מלה\r\nשכתבתי,  ואני לא ראיתי אפילו שורה אחת שלך.  לחיים בצרפת\r\nיש מעלות,  אבל האפשרות לעקוב אחרי ספרים אמריקאיים\r\nחדשים היא לא אחת מהן.\"\r\n\"לא הפסדת הרבה,\" אמר סאקס.  \"אני מבטיח לך.\"\r\n\"בכל-זאת זה קצת מביך אותי.  מלבד הכותרת אני לא יודע\r\nשום דבר על הספר שלך.\"\r\n\"אני אתן לך עותק.  אחרי זה לא יהיו לך עוד תירוצים שלא\r\nקראת אותו.\"\r\n\"חיפשתי אתמול בכמה חנויות...\"\r\n\"אין דבר,  חבל על הכסף שלך.  יש לי איזה מאה עותקים,  ואני\r\nאשמח להיפטר מהם.\"\r\n\"אם אני לא אהיה שיכור מדי,  אני אתחיל לקרוא אותו\r\nהערב.\"\r\n\"אין מה למהר.  אחרי הכל,  זה רק רומן,  ואתה לא צריך לקחת\r\nאותו יותר מדי ברצינות.\"\r\n\"אני תמיד לוקח רומנים ברצינות.  ביחוד כשאני מקבל אותם\r\nמהמחבר.\"\r\n\"המחבר הזה היה צעיר מאוד כשכתב את הספר שלו.  אולי\r\nצעיר מדי,  למען האמת.  לפעמים הוא מתחרט בכלל שפירסם\r\nאותו.\"\r\n\"אבל התכוונת לקרוא מתוכו היום.  אם כך,  לא ייתכן שאתה\r\nחושב שהוא כל-כך גרוע.\"\r\n\"אני לא אומר שהוא גרוע.  הוא פשוט צעיר,  זה הכל.  ספרותי\r\nמדי,  מלא מדי בפיקחות של עצמו.  היום לא הייתי חולם אפילו\r\nלכתוב משהו כזה.  אם אני מוצא בו עניין כלשהו עכשיו,  זה רק\r\nמשום שהוא כבר נכתב.  לספר עצמו אין הרבה משמעות,  אבל\r\nאני מתאר לעצמי שאני קשור למקום שבו הוא נולד.\"\r\n\"ואיפה המקום הזה?\"\r\n\"בכלא.  התחלתי לכתוב את הספר בכלא.\"\r\n\"אתה מתכוון לכלא ממשי עם סורגים ותאים נעולים? עם\r\nמספרים מוטבעים על החולצה?\"\r\n\"כן,  כלא ממש.  בית-הסוהר הפדרלי בדַנבֶרי,  קונֶטיקס.\r\nשבעה-עשר חודשים הייתי אורח במלון הזה.\"\r\n\"אלוהים אדירים.  איך התגלגלת לשם?\"\r\n\"פשוט מאוד,  למען האמת.  שלחו לי צו וסירבתי להתגייס\r\nלצבא.\"\r\n\"התנגדות מטעמי מצפון?\"\r\n\"זה מה שרציתי,  אבל הם לא הכירו בבקשה שלי.  אתה הרי\r\nמכיר את הסיפור.  אם אתה שייך לדת שמטיפה לפאציפיזם\r\nומתנגדת לכל מלחמה באשר היא,  יש סיכוי שהם יקשיבו לך.\r\nאבל אני לא קוייקר וגם לא אַדוֶנטיסט שומר שבת,  ולמען\r\nהאמת,  אני לא מתנגד לכל מלחמה באשר היא; רק למלחמה\r\nההיא.  לרוע המזל,  זאת היתה המלחמה שבה הם דרשו ממני\r\nלהשתתף.\"\r\n\"אבל למה ללכת לכלא? היו אפשרויות אחרות.  קנדה,\r\nשוודיה,  אפילו צרפת.  אלפי אנשים נסעו לארצות אלה.\"\r\n\"למה? כי אני עקשן גדול.  לא רציתי לברוח.  הרגשתי\r\nשמוטלת עלי אחריות לקום ולהגיד להם מה אני חושב.  ולא\r\nיכולתי לעשות זאת בלי לסכן את עצמי.\"\r\n\"אז הם הקשיבו להצהרתך הנאצלת,  ואחר-כך זרקו אותך\r\nלכלא בכל-זאת.\"\r\n\"כמובן.  אבל זה היה כדאי.\"\r\n\"אני מתאר לעצמי.  אבל שבעה-עשר החודשים האלה היו\r\nבטח איומים.\"\r\n\"לא כמו שאפשר לחשוב.  כשאתה בפנים אתה לא צריך\r\nלדאוג לשום דבר.  נותנים לך שלוש ארוחות ביום,  אתה לא צריך\r\nלכבס לעצמך,  כל החיים מאורגנים בשבילך מראש.  אתה תופתע\r\nכמה חופש שזה נותן לך.\"\r\n\"אני שמח שאתה מסוגל להתלוצץ על כך.\"\r\n\"אני לא מתלוצץ.  בעצם.  אולי רק קצת.  אבל לא סבלתי\r\nבשום צורה מהצורות שאתה בטח מדמיין לעצמך.  דַנבֶרי זה לא\r\nבית-סוהר נורא כמו אַטיקה או סַן-קוֶנטין.  רוב האסירים יושבים\r\nשם על עברות צווארון לבן\r\n–\r\nמעילה, העלמת מס, צ'קים בלי\r\nכיסוי, דברים מסוג זה.  היה לי מזל ששלחו אותי לשם.  אבל\r\nהיתרון העיקרי היה,  שהייתי מוכן.  התיק שלי נסחב חודשים,\r\nוהיות שידעתי כל הזמן שאני הולך להפסיד,  היה לי זמן להתרגל\r\nלרעיון של ישיבה בכלא.  לא הייתי אחד מהדכאוניים האלה\r\nשרוטנים וסופרים את הימים וכל ערב לפני השינה שמים איקס\r\nעל המשבצת בלוח השנה.  כשנכנסתי לשם אמרתי לעצמי; זהו\r\nזה,  כאן אתה חי עכשיו,  חביבי.  גבולות העולם שלי הצטמצמו,\r\nאבל עדיין הייתי בחיים,  וכל זמן שאני ממשיך לנשום ולהפליץ\r\nולחשוב את המחשבות שלי,  מה אכפת לי איפה אני נמצא?\"\r\n\"מוזר.\"\r\n\"לא,  לא מוזר.  זה כמו הבדיחה הישנה של הֶני יאנגמֶן.  הבעל\r\nנכנס הביתה ורואה סיגר בוער במאפרה.  הוא שואל את אשתו\r\nמה קורה פה,  אבל היא אומרת שהיא לא יודעת כלום.  הבעל\r\nהחושד מתחיל לחפש בבית.  כשהוא מגיע לחדר השינה,  הוא\r\nפותח את הארון ומוצא בתוכו גבר זר.  'מה אתה עושה בארון\r\nשלי?' שואל הבעל.  'אני לא יודע,' מגמגם האיש,  רועד ומזיע\r\nכולו.  'כל אחד מוכרח להיות איפשהו'.\"\r\n\"טוב-טוב,  קלטתי.  אבל הרי בכל-זאת ישבו אתך בארון הזה\r\nכמה טיפוסים קשוחים.  לא יכול להיות שזה היה תמיד הכי\r\nנעים.\"\r\n\"היו כמה רגעים לא פשוטים,  אני מודה.  אבל למדתי איך\r\nלשמור על עצמי.  זאת היתה הפעם היחידה בחיי שההופעה\r\nהחיצונית המצחיקה שלי הועילה לי.  אף אחד לא ידע מה לחשוב\r\nעלי,  ואחרי כמה זמן הצלחתי לשכנע את רוב האסירים שאני\r\nמטורף.  מדהים עד כמה שאנשים עוזבים אותך לנפשך כשהם\r\nחושבים שאתה משוגע.  ברגע שאתה מקבל מין מבט כזה\r\nבעיניים,  אתה מחוסן נגד צרות.\"\r\nסוף עמוד 26",
    "Author": "פול אוסטר",
    "Language": "אנגלית",
    "Translator": "משה רון"
}