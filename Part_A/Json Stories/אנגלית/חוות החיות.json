{
    "Article-name": "חוות החיות",
    "Article-text": "\r\nפרק א\r\nהאדון ג'וֹנְס מ\"חַוַּת האחוזה\" נעל את הלולים ללילה,  אבל היה שיכור\r\nמכדי לזכור לסגור את האשנבים.  ואז,  חוג האור שמטיל פנסו מרקד\r\nמצד אל צד,  התנודד ועבר את החצר,  השיל את מגפיו ליד הדלת\r\nהאחורית,  מזג לו כוס אחרונה של בירה מן החבית שבקיטון האחורי\r\nועלה על מיטתו,  שהגברת ג'ונס כבר נחרה שם.\r\nברגע שכבה האור בחדר השינה ניעורו תנועה ורפרוף בכל מבני\r\nהחווה.  במשך היום נפוצה השמועה שמייג'ור הזקן,  חזיר-זכר עטור-\r\nפרס מסוג מידְל-וַייט,  חלם בלילה הקודם חלום מוזר ומבקש לספרו\r\nלשאר בעלי-החיים.  הוסכם שכולם יתאספו באסם הגדול ברגע שיתפנה\r\nמשם האדון ג'ונס.  מייג'ור הזקן (כך נקרא תמיד,  אף כי השם שהוצג\r\nבו בתערוכה היה \"פאֵר וילינגדון\") היה מכובד בחווה כל-כך עד שהיו\r\nיכול מוכנים ומזומנים להפסיד שעת שינה כדי לשמוע מה בפיו.\r\nבאחד מקצות האסם הגדול,  על כמין במה מוגבהת,  כבר התרווח\r\nלו מייג'ור על מיטת הקש שלו,  תחת פנס שהשתלשל ממריש.  בן\r\nשתים-עשרה שנים היה ולאחרונה שָמַן לא מעט,  אבל עדיין היה חזיר\r\nמרומם למראה וחזות נבונה וטובת-לב היתה לו,  אף כי ניביו לא קוצצו\r\nמעולם.  לא עבר זמן רב ושאר בעלי-החיים החלו להופיע ולהסתדר\r\nלהם בנוחות,  כל אחד לפי דרכו.  ראשונים באו שלושת הכלבים,  בּלוּבֶּל,\r\nגֶ'סי ופינצֶ'ר,  ואחריהם החזירים,  שתפסו להם מיד מקום בקש שלפני\r\nהבמה.  התרנגולות נעמדו על אדני החלונות,  היונים עופפו אל קורות\r\nהגג, הכבשים והפרות רבצו מאחורי החזירים והחלו להעלות גירה.\r\nשני סוסי-המשא,  בּוֹקסֶר וקלוֹוֶר,  נכנסו יחד,  פוסעים לאט לאט ומניחים\r\nאת טלפיהם הרחבים והשעירים בזהירות רבה,  שמא יש איזה בעל-\r\nחיים קטן מכוסה בקש.  קלוֹוֶר היתה סוסה אמהית שמנמנה הקרבה\r\nלחצי ימיה,  שלאחר ההמלטה הרביעית לא השיבה לה עוד את גזרתה.\r\nבוקסר היה חיה כבירה,  כמעט מטר ושמונים גובהו וכוחו ככוחם של\r\nשני סוסים רגילים.  פס לבן לאורך חוטמו שיווה לו מראה מטופש\r\nבמקצת,  ואכן,  אף לא הצטיין בתבונה יתירה,  אך הכול כיבדוהו על\r\nהיציבות שבאופיו ועל כוח-העבודה העצום שלו.  לאחר הסוסים באו\r\nמיוּריאל,  העז הלבנה,  ובנג'מין החמור.  בנג'מין היה הזקן בבעלי-החיים\r\nשבחווה ורע-המזג שבכולם.  רק לעתים נדירות דיבר,  וכשפצה את\r\nפיו,  עשה זאת בדרך-כלל כדי להעיר איזו הערה צינית - אומר היה,\r\nלמשל,  שאלוהים נתן לו זנב לגרש בו את הזבובים,  אך הוא מוטב היה\r\nלו בלי זנב ובלי זבובים. רק הוא מכל בעלי-החיים שבחווה לא צחק\r\nמעולם,  וכששאלוהו מדוע,  היה אומר שאינו רואה שום דבר לצחוק\r\nעליו.  ואף-על-פי-כן,  בלי שיודה בכך במפורש,  היה מסור לבוקסר;\r\nבדרך-כלל בילו שניהם את ימי-ראשון שלהם יחד בחצר הקטנה\r\nשמאחורי הבוסתן,  מלחכים עשב זה ליד זה ולא מחליפים מלה.\r\nאך התרבצו להם שני הסוסים,  וסיעה של ברווזונים,  שאיבדו את\r\nאמם,  נכנסו בסך לתוך האסם,  מצייצים בקולות רפים ונודדים מצד אל\r\nצד למצוא להם מקום שלא ירמסו אותם שם.  קלוֹוֶר יצרה סביבם,\r\nברגלה הקדמית הגדולה,  כמין חומה,  והברווזונים התמקמו להם שם\r\nומיד נרדמו. ברגע האחרון ממש נכנסה,  טופפת בעדינות,  מולי,  הסוסה\r\nהלבנה,  הנאווה והטיפשה,  שהסיעה את הדוּפָנית של האדון ג'ונס,\r\nלועסת קוביית סוכר. היא מצאה לה מקום סמוך לקדמת האסם והחלה\r\nלנופף ברעמתה הלבנה,  מתוך תקווה למשוך תשומת-לב לסרטים\r\nהאדומים שנקלעו בה.  האחרונה בכולם באה החתולה,  תרה למצוא\r\nלה,  כתמיד,  את המקום הכי חם,  ולבסוף דחקה עצמה בין בוקסר לקלוֹוֶר;\r\nושם גירגרה גרגורים של קורת-רוח כל זמן נאומו של מייג'ור בלי\r\nלהקשיב אף למלה אחת מדבריו.\r\nכל בעלי-החיים כבר היו שם,  חוץ ממוזס,  העורב המאולף,  שישן\r\nעל מוט מאחרי הדלת האחורית,  כשראה מייג'ור שכולם הסתדרו להם\r\nבנוחות ומחכים דרוכים,  חיכך בגרונו ופתח:\r\n\"חברים, הלא כבר שמעתם על החלום המוזר שחלמתי בלילה שעבר.\r\nאבל אל החלום אגיע אחר-כך.  דבר אחר יש לי לומר תחילה.  דומני,\r\nחברים,  שלא אשאר ביניכם עוד חודשים רבים,  ולפני מותי רואה אני\r\nלי לחובה להנחיל לכם אותה מידה של חוכמה שקניתי לי.  חיים ארוכים\r\nחייתי,  וזמן רב לחשוב מחשבות היה לי כששכבתי לבדי בתאי,  ודומני\r\nשמותר לי לומר שאני מיטיב להבין את טיב החיים עלי אדמות לא\r\nפחות מכל בעל-חיים בימינו.  על כך מבקש אני לדבר אליכם.\r\n\"ובכן,  חברים,  מה טיב חיינו אלה? הבה נודה: חיי עמל עלובים\r\nוקצרים.  אנחנו נולדים,  את אוכלנו נותנים לנו במידה,  רק כדי שלא\r\nתצא נשמתנו,  וכל מי מאתנו שמסוגלים לכך מעבידים עד טיפת כוחנו\r\nהאחרונה; וכשמגיעה תועלתנו לקצה,  ממש באותו רגע שוחטים אותנו\r\nבאכזריות נוראה.  אין בעל-חיים באנגליה היודע אושר ומנוחה מה הם\r\nמיום שמלאה לו שנה אחת.  שום בעל-חיים באנגליה אינו חופשי.  חייו\r\nשל בעל-חיים הם סבל ועבדות - זו האמת לאמיתה.\r\n\"אבל האם זה פשוט חלק מסדר העולם? האם זה מפני שארצנו זו\r\nענייה כל-כך שאינה יכולה להבטיח חיים ראויים לדרים בה? לא,\r\nחברים,  לא באלף רבתי! אדמתה של אנגליה פורייה,  אקלימה נוח,  יש\r\nבכוחה לספק מזון בשפע למספר גדול פי כמה וכמה של בעלי-חיים\r\nמאלה היושבים בה עתה.  החווה שלנו רק היא יכולה לפרנס תריסר\r\nסוסים,  עשרים פרות,  מאות כבשים - וכולם יחיו חיי רווחה וכבוד,\r\nשעתה כמעט לא נוכל לציירם לנו אפילו בדמיון.  מדוע אפוא ממשיכים\r\nאנו בקיומנו העלוב הזה? מפני שכמעט כל פרי עמלנו נגנב מאתנו\r\nבידי בני-אנוש.  זה,  חברים,  הפתרון לכל בעיותינו.  אפשר לסכמו במלה\r\nאחת - האדם.  האדם הוא האויב האמיתי היחיד שלנו.  סלקו את האדם\r\nמן הבמה ושורש כל רעבנו ויגיעתנו ייעקר לעד.\r\n\"האדם הוא היצור היחיד הצורֵך ואינו מייצר.  הוא לא נותן חלב,\r\nהוא לא מטיל ביצים,  הוא חלש מכדי למשוך מחרשה,  הוא לא יכול\r\nלרוץ מהר די לתפוס ארנבונים.  ואולם הוא אדון כל בעלי-החיים.  הוא\r\nמעביד אותם,  הוא מחזיר להם רק את המזער,  שימנע אותם מלגווע\r\nברעב,  ואת היתר משאיר לו.  עמלנו מעבד את האדמה,  הדומן שלנו\r\nמדשן אותה,  ואף-על-פי-כן אין גם אחד מאתנו שיש לו יותר מעורו\r\nלבשרו. אתן הפרות שאני רואה לנגד עיני,  כמה אלפי ליטרים של חלב\r\nהנבתן בשנה שעברה? ומה קרה לחלב שהיה צריך לגדל עגלים חסונים?\r\nכל טיפה שלו נבלעה בגרונותיהם של אויבינו.  ואתן התרנגולות,  כמה\r\nביצים הטלתן בשנה הקודמת ומכמה מכל הביצים האלה בקעו\r\nאפרוחים? היתר נמכרו כולם להכניס כסף לג'ונס ולאנשיו. ואת,  קלוֹוֶר,\r\nאיפה הם ארבעת הסייחים שהמלטת,  שהיו צריכים להביא לך נחת\r\nוסעד לעת זקנה? כל אחד מהם נמכר כשמלאה לו שנה,  ולעולם שוב\r\nלא תראי אף אחד מהם,  כגמול על ארבעת ההריונות שלך ועל העמל\r\nשלך בשדות,  מה קיבלת מלבד מנת האוכל שלך ותא באורווה?\r\n\"ואפילו את החיים העלובים שלנו לא נותנים לנו לחיות עד קצם\r\nהטבעי.  לגבי עצמי אין לי תלונה,  כי אני מבני-המזל.  בן שתים-עשרה\r\nאני והיו לי יותר מארבע מאות ילדים. כאלה הם חייו הטבעיים של\r\nחזיר,  אבל שום בעל-חיים אינו ניצל לבסוף מן הסכין האכזר. החזרזירים\r\nלפיטום היושבים לפני,  כל אחד מכם יצווח עצמו למוות על הגרדום\r\nבתוך שנה. אל הזוועה הזאת חייבים להגיע כולנו,  פרות,  חזירים,\r\nתרנגולות,  כבשים,  כולנו.  אפילו לסוסים ולכלבים לא צפוי גורל טוב\r\nמזה.  אתה,  בוקסר,  בו ביום שהשרירים הגדולים האלה שלך ייתש\r\nכוחם,  ימכור אותך האדון ג'ונס לסוחר בסוסים זקנים,  שישסף לך את\r\nהצוואר ויבשל אותך אוכל לכלבי הציד.  אשר לכלבים,  כשנעשים הם\r\nזקנים ושיניהם נושרות,  ג'ונס קושר להם לבנה לצווארם ומטביע אותם.\r\n\"האין זה,  אפוא,  ברור כשמש,  חברים,  שכל הרעות בחיינו אלה\r\nנובעות מעריצותם של בני-האנוש? אם רק ניפטר מן האדם, יהיה פרי\r\nעמלנו שלנו.  כמעט בן לילה יכולים אנו להיעשות עשירים ובני-חורין.\r\nמה,  אפוא,  עלינו לעשות? אכן,  לפעול יומם ולילה,  בגוף ובנפש,  להפלת\r\nהגזע האנושי! זה המסר שלי לכם,  חברים: מרד! אינני יודע מתי יתחולל\r\nהמרד,  אולי בתוך שבוע או כעבור מאה שנים,  אבל יודע אני,  ברור לי\r\nכמו הקש הזה שתחת רגלי,  שבמוקדם או במאוחר הצדק יקום.  קבעו\r\nאת מבטכם במטרה הזאת בשארית ימיכם הקצרה! והחשוב מכול,  מסרו\r\nאת המסר הזה שלי לבאים אחריכם,  למען ימשיכו הדורות הבאים את\r\nהמאבק עד בוא הניצחון.\r\n\"וזכרו,  חברים,  נחישותכם אל תתרופף לעולם.  שום טענה אל תסיט\r\nאתכם ממטרתכם.  אל תקשיבו כשיאמרו לכם שלאדם ולבעלי-החיים\r\nעניין משותף,  שאם זה יעשה חיל,  יעשו חיל גם האחרים.  אלה כולם\r\nשקרים.  האדם אינו פועל אלא למען עצמו.  ובינינו,  בעלי-החיים,  תהיה\r\nנא אחדות מלאה,  חברות מלאה במאבק.  כל בני-האדם אויבים.  כל\r\nבעלי-החיים חברים.\"\r\nואז,  ברגע זה,  קמה מהומה עצומה.  בשעה שדיבר מייג'ור זחלו\r\nויצאו ארבעה עכברושים מחוריהם וישבו על רגליהם האחוריות\r\nוהקשיבו לו.  פתאום השגיחו בהם הכלבים ורק בריצה חפוזה אל חוריהם\r\nהצילו העכברושים את חייהם.  מייג'ור נשא את הטלף שלו כדי להסות\r\nאת הקהל.\r\n\"חברים,\" אמר,  \"הנה כאן יש לנו עניין שצריך ליישבו.  היצורים\r\nהפראים,  כמו העכברושים והארנבונים,  הלנו הם אם לצרינו? הבה\r\nנעמיד את העניין להצבעה,  אני מציג לפני האסיפה את השאלה: האם\r\nהעכברושים חברינו?\"\r\nההצבעה נערכה מיד וברוב מכריע הוחלט שהעכברושים הם להם\r\nחברים. היו רק ארבעה מתנגדים, שלושת הכלבים והחתולה,  שאחר-\r\nכך התברר שהצביעה עם שני הצדדים,  ומייג'ור המשיך:\r\n\"אין לי הרבה להוסיף,  אני רק חוזר ואומר: זכרו תמיד את חובתכם\r\nלנטור טינה לאדם ולכל דרכיו,  כל מה שמהלך על שתי רגליים הוא\r\nאויב. כל מה שמהלך על ארבע או יש לו כנפיים הוא ידיד.  ועוד זכרו,\r\nשבמלחמתנו באדם,  אסור לנו להתחיל להידמות לו.  גם לאחר שתכריעו\r\nאותו,  אל תאמצו לכם את מגרעותיו.  שום בעל-חיים אל יגור לעולם\r\nבבית,  או יישן על מיטה,  או ילבש בגדים,  או ישתה משקה משכר,  או\r\nיעשן טבק,  או ייגע בכסף,  או יעסוק במסחר.  כל מנהגי האדם רעים\r\nהם.  אנו כולנו,  כחלשים כחזקים,  כפיקחים כטיפשים,  כולנו אחים.\r\nשום בעל-חיים אל יהרוג בעל-חיים אחר.  כל בעלי-החיים שווים.\r\n\"ועתה,  חברים,  אספר לכם על החלום שחלמתי אמש.  לא אוכל\r\nלתאר לכם את החלום הזה.  חלמתי על הארץ כאשר ייעלם ממנה האדם.\r\nאבל החלום הזכיר לי דבר ששכחתי אותו מזמן.  לפני שנים רבות,  ואני\r\nעדיין חזרזיר קטן,  היו אמי ושאר החזירות שרות שיר עתיק אשר רק\r\nאת המנגינה ואת שלוש המלים הראשונות שלו הן ידעו.  ידעתי את\r\nהמנגינה הזאת בילדותי,  אבל כבר מזמן נשתכחה מלבי. ואולם אמש\r\nחזרה אלי בחלומי. ויתר על כן,  גם מלות השיר חזרו - מלים שאין לי\r\nספק ששרו אותן בעלי-החיים בימי קדם וכבר דורות רבים אין זוכרים\r\nאותן.  עתה מבקש אני לשיר לכם את השיר הזה,  חברים.  אני זקן וקולי\r\nצרוד,  אבל לאחר שאלמד אתכם את המנגינה תיטיבו לשיר אותו אתם.\r\nשמו 'חיות אנגליה'.\"\r\nומייג'ור הזקן חיכך בגרונו והחל לשיר.  ואכן,  כמו שאמר,  היה\r\nקולו צרוד,  אבל הוא שר די יפה והמנגינה היתה מרגשת,  משהו שבין\r\n\"קלֶמֶנטיין\" ל\"לָה קוּקרָצָ'ה\".  ואלה המלים:\r\nחיות כל אנגליה וכל אירלנד,\r\nחיות כל ארץ ומדינה,\r\nלִבשוֹרה טובה הטו נא אוזן:\r\nעוד צפוי לנו עתיד נפלא!\r\nבוא יבוא עוד יום לָבטח,\r\nבו יוכרע שלטון אדם,\r\nושדותינו ברוכי השפע\r\nלחיות יהיו אזי כולם.\r\nלא עוד חָח יהיה בפינו\r\nאף לא רסן ורתמות,\r\nמתג ודָרבוֹן יחלידו,\r\nלא יצליף שוט על צלעות.\r\nעושר שעליו אף לא חלמנו,\r\nשעורה וחציר ולֶפֶת טובה,\r\nשיבולת-שועל,  חיטה וגם סלק\r\nכל יום כל יום וביד רחבה.\r\nבְּאור יִזהֲרו שדותיה של אנגליה,\r\nמימיה יהיו אף יותר נקיים,\r\nורוח קלה תנַשֵב לה בנועם\r\nביום שנהיה כולנו חופשים.\r\nלזה היום נעמול פה כולנו,\r\nגם אם נמות בטרם יבוא;\r\nפרות וסוסים ותַרְנְגוֹלֵי-הודו\r\nליום חירותינו עָבוֹד נעבוד.\r\nחיות כל אנגליה וכל אירלנד,\r\nחיות כל ארץ ומדינה,\r\nהבשורה הזאת חיש הֲפיצו:\r\nעוד צפוי לנו עתיד נפלא!\r\nהזמרה עוררה בבעלי-החיים התלהבות עצומה.  עוד לא הגיע מייג'ור\r\nלסוף השיר,  וכבר החלו לשיר אותו בעצמם.  אפילו רפי-השכל תפסו\r\nאת המנגינה וקצת מן המלים,  ואילו המוכשרים,  כמו למשל החזירים\r\nוהכלבים,  אלה כבר ידעו בעל-פה את השיר כולו בתוך דקות ספורות.\r\nואז,  לאחר כמה ניסיונות ראשונים,  פרצה כל החווה בשירה אדירה\r\nאחת של \"חיות אנגליה\".  הפרות געו אותו,  הכלבים יבבו אותו,  הכבשים\r\nפעו אותו,  הסוסים צהלו אותו,  הברווזים גיעגעו אותו.  וכולם התענגו\r\nעל השיר כל-כך עד ששרו אותו חמש פעמים רצופות,  ואפשר שהיו\r\nממשיכים לשיר אותו כל הלילה לולא הופרעו.\r\nלרוע מזלם העיר הרעש את האדון ג'ונס,  והוא קפץ מעל המיטה,\r\nבטוח שיש שועל בחצר.  מיד תפס את הרובה שעמד תמיד בפינת חדר\r\nהשינה שלו ופלט צרור של קליעים מספר 6 לתוך האפלה.  גרגירי\r\nהעופרת נתקעו בקיר האסם והאסיפה התפזרה בחיפזון.  כל אחד נס\r\nאל מקום הלינה שלו.  העופות קפצו ועלו אל המוטות שלהם,  בעלי-\r\nהחיים התרבצו בקש,  וכעבור רגע היתה החווה כולה שקועה בשינה.\r\nפרק ב\r\nכעבור שלושה לילות מת מייג'ור מיתת נשיקה בשנתו.  גופו נקבר\r\nלרגלי המטע.\r\nהדבר היה בראשית מרס.  שלושת החודשים הבאים ידעו פעילות\r\nחשאית רבה.  נאומו של מייג'ור העניק לנבונים יותר שבין בעלי-החיים\r\nשבחווה השקפה חדשה לגמרי על החיים.  הם לא ידעו מתי המרד,\r\nשניבא עליו מייג'ור,  יתחולל,  ולא היתה להם כל סיבה לשער שהדבר\r\nיקרה בימי חייהם שלהם,  אבל הבינו הבן היטב כי חובתם להתכונן\r\nלקראתו.  תפקיד הדרכתם של האחרים וארגונם הוטל באופן טבעי על\r\nכתפי החזירים,  שהכול מודים כי הם החכמים מכל בעלי-החיים.\r\nהבולטים מבין החזירים היו שני זכרים צעירים ששמותיהם סְנוֹבּוֹל\r\nונפוליון,  והאדון ג'ונס פיטם אותם למכירה.  נפוליון היה חזיר-בֶּרְקשֵר\r\nגדול ופראי למראה,  היחיד מבני גזעו בחווה,  לא דברן גדול,  אבל ידוע\r\nכמי שמצליח תמיד להשיג את מבוקשו.  סְנוֹבּוֹל היה חזיר ערני יותר\r\nמנפוליון,  בעל לשון זריזה וכוח המצאה,  אבל לא נחשב כאפל אופי\r\nכמוהו.  כל שאר החזירים הזכרים שבחווה היו חזירים לפיטום.  הידוע\r\nשבהם היה חזיר שמן וקטן שנקרא סְקווילֶר,  בעל לחיים עגולות-עגולות,\r\nעיניים ממצמצות,  תנועות זריזות וקול צווחני.  הוא היה נואם מבריק,\r\nוכשהתווכח באיזה עניין מסובך נהג לקפץ מצד אל צד ולנפנף בזנבו,\r\nדבר שהיה משום-מה משכנע מאוד.  האחרים אמרו עליו על סקווילר\r\nשהוא יכול להפוך שחור ללבן.\r\nשלושה אלה פיתחו את תורתו של מייג'ור ועשו אותה משנה סדורה\r\nשלמה,  שקראו לה \"חַיָתיוּת\".  לילות אחדים בכל שבוע,  כשהאדון ג'ונס\r\nכבר ישן,  ערכו באסם אסיפות חשאיות והסבירו לאחרים את עקרונות\r\nה\"חייתיות\".  בהתחלה נתקלו באיוולת ובאדישות לרוב.  אחדים מבעלי-\r\nהחיים דיברו על חובת הנאמנות לאדון ג'ונס,  שקראו לו \"בעל-הבית\",\r\nוהעירו הערות תמימות,  כמו \"האדון ג'ונס מכלכל אותנו.  אם יסתלק,\r\nנגווע ברעב.\" אחרים שאלו שאלות,  כמו: \"מדוע יהיה איכפת לנו מה\r\nיקרה אחרי שנמות?\" או \"אם המרד יתחולל בין כך ובין כך,  מה זה\r\nמשנה אם אנחנו נפעל למענו או לא?\" והחזירים התקשו מאוד להוכיח\r\nלהם שהדבר מנוגד לרוח ה\"חייתיות\".  את המטופשות שבכל השאלות\r\nשאלה מולי,  הסוסה הלבנה.  שאלתה הראשונה לסְנוֹבּוֹל היתה: \"האם\r\nיהיה סוכר אחרי המרד?\"\r\n\"לא,\" ענה סְנוֹבּוֹל בתקיפות.  \"אין לנו אפשרות לייצר סוכר בחווה\r\nהזאת.  וחוץ מזה,  לא נחוץ לך סוכר.  יהיו לך שיבולת-שועל וחציר כל\r\nכמה שתרצי.\"\r\n\"ועוד יהיה מותר לי לקשור סרטים ברעמה שלי?\" שאלה מולי.\r\n\"חבֵרה,\" אמר סְנוֹבּוֹל,  \"הסרטים האלה,  שאת מכורה להם כל-כך,\r\nהם סמל העבדות.  את לא יכולה להבין שהחירות יקרה יותר מסרטים?\"\r\nמולי הסכימה,  אבל לא נשמעה משוכנעת ממש.\r\nמאבק קשה אף יותר היו החזירים צריכים לנהל נגד השקרים שהפיץ\r\nמוזס,  העורב המאולף.  מוזס,  שהיה מחמדו של האדון ג'ונס,  היה מרגל\r\nורכלן,  אבל היה גם דברן פיקח.  הוא טען שידוע לו כי יש ארץ מסתורית\r\nהנקראת \"הר מַמתָק\",  שכל בעלי-החיים מגיעים אליה לאחר מותם.\r\nמקומה הוא אי-שם למעלה בשמים,  קצת מעל לעננים,  כך אמר מוזס.\r\nב\"הר ממתק\" שַבָּת כל שבעת ימי השבוע,  עונת התלתן נמשכת כל\r\nהשנה כולה וקוביות סוכר וכוּספָה צומחות שם על המשוכות. בעלי-\r\nהחיים שנאו את מוזס מפני שהיה מספר בדיות ולא עובד,  אך מקצתם\r\nהאמינו ב\"הר ממתק\",  והחזירים נאלצו לנהל ויכוחים קשים כדי\r\nלשכנעם שאין מקום כזה.\r\nחסידיהם הנאמנים מכולם היו שני סוסי-המשא,  בוקסר וקלוֹוֶר.\r\nשני אלה התקשו מאוד לחשוב בשכלם שלהם,  אך משקיבלו את\r\nהחזירים כמוריהם,  קלטו כל מה שאלה אמרו להם והעבירו לשאר\r\nבעלי-החיים בלשון פשוטה. הם התמידו להשתתף באסיפות החשאיות\r\nבאסם,  וניצחו על שירת \"חיות אנגליה\",  שחתמה כל אסיפה.\r\nוהנה קרה המקרה והמרד פרץ זמן רב קודם שצפו אותו ובקלות\r\nרבה יותר.  בשנים שעברו אמנם היה האדון ג'ונס מעביד קשוח,  אבל\r\nחוואי מצליח,  אלא שלאחרונה ידע ימים רעים.  ידיו אף רפו עוד\r\nכשהפסיד כסף רב באיזה משפט,  והחל להפריז בשתייה. ימים תמימים\r\nישב בחיבוק ידיים בכיסא-וינדזור במטבח,  קורא את העיתונים,  שותה,\r\nומדי פעם מאכיל את מוזס בקרומי לחם טבולים בבירה.  עובדיו היו\r\nבטלנים ולא-ישרים,  השדות העלו עשבים שוטים,  גגות המבנים היו\r\nצריכים תיקון,  המשוכות הוזנחו ובעלי-החיים לא הואכלו די צורכם.\r\nבא חודש יוני והחציר כמעט היה מוכן להיקצר.  בערבו של \"יום\r\nאמצע הקיץ\",  שחל בשבת,  בא האדון ג'ונס לווילינגדון והשתכר ב\"אריה\r\nהאדום\" כל-כך עד שלא חזר משם עד לצהרי יום המחרת.  העובדים\r\nחלבו את הפרות השכם בבוקר ואחר-כך יצאו לצוד ארנבונים,  ולא\r\nטרחו להאכיל את בעלי-החיים.  כשחזר האדון ג'ונס,  הלך מיד לישון\r\nעל הספה שבחדר האורחים והעיתון \"חדשות העולם\" על פניו,  וכך\r\nבא הערב ובעלי-החיים עדיין לא הואכלו.  בסוף לא עצרו עוד כוח.\r\nאחת הפרות פרצה את דלת המחסן בקרניה וכל בעלי-החיים החלו\r\nלהתכבד במה ששמור שם במכלים.  רק אז התעורר האדון ג'ונס.  כעבור\r\nרגע היו הוא וארבעת עובדיו במחסן ושוטים בידיהם,  מצליפים בהם\r\nלכל עבר.  זאת כבר לא יכלו בעלי-החיים הרעבים לשאת.  כולם כאחד,\r\nאף כי הדבר לא תוכנן כלל מראש,  התנפלו על מעניהם,  ופתאום מצאו\r\nעצמם ג'ונס ועובדיו,  ננגחים ונבעטים מכל צד.  המצב יצא מכלל\r\nשליטתם.  מעולם לא ראו בעלי-חיים מתנהגים כך,  וההתקוממות\r\nהפתאומית הזאת של יצורים,  שנהגו לחבוט בהם ולהציק להם כרצונם,\r\nהפחידה אותם כמעט עד אובדן העשתונות.  כעבור רגע או שניים כבר\r\nחדלו לנסות להתגונן ונשאו רגליים.  ודקה אחר-כך נסו מנוסת בהלה\r\nבדרך-העגלות המוליכה אל הכביש הראשי,  ובעלי-החיים רודפים\r\nאחריהם בתרועות ניצחון.\r\nהגברת ג'ונס הביטה מחלון חדר השינה שלה,  ראתה את המתרחש,\r\nהטילה בחיפזון כמה חפצי ערך לתוך מזוודת בד והסתלקה מן החווה\r\nבדרך אחרת. מוזס קפץ מעל המוט שלו והתנפנף אחריה,  קורא בקול.\r\nבינתיים הבריחו בעלי-החיים את ג'ונס ועובדיו עד הכביש הראשי\r\nוטרקו את שער-חמש-הקורות מאחריהם.  וכך,  כמעט קודם שתפסו\r\nמה קורה,  התחולל המרד והצליח: ג'ונס גורש,  ו\"חוות האחוזה\" היתה\r\nשלהם.\r\nעוד כמה רגעים לא יכלו בעלי-החיים להאמין שגורלם שפר עליהם\r\nככה.  ראשון מעשיהם היה לדהור כולם כאחד סביב תחומי החווה,  כמו\r\nלוודא ששום בן-אנוש אינו מתחבא שם; אחר-כך רצו ושבו אל מבני\r\nהחווה למחות כל זכר לשלטונו השנוא של ג'ונס.  חדר הכלים שבקצה\r\nהאורווה נפרץ; המתגים,  החחים,  רצועות הכלבים,  הסכינים האכזריים\r\nשהאדון ג'ונס השתמש בהם לסירוס החזירים והכבשים,  הושלכו כולם\r\nלתוך הבאר.  המושכות,  האפסרים,  סכי העיניים,  שקי האכילה הנתלים\r\nהושלכו על מדורת האשפה שבערה בחצר.  וכך גם השוטים.  כל בעלי-\r\nהחיים קיפצו בשמחה כשראו את השוטים עולים בלהבות.  סְנוֹבּוֹל אף\r\nזרק לתוך האש את הסרטים שנהגו לקשט בהם את הרעמות והזנבות\r\nשל הסוסים בימי השוק.\r\n\"הסרטים,\" כך אמר,  \"צריכים להיחשב לבגדים,  המסמלים בני-\r\nאנוש.  כל בעלי-החיים חייבים להתהלך עירומים.\"\r\nכששמע זאת בוקסר,  לקח את כובע הקש הקטן שהיה חובש בקיץ\r\nלהגן על אוזניו מפני הזבובים,  והטיל גם אותו לתוך האש.\r\nבתוך שעה קלה השמידו בעלי-החיים כל מה שהזכיר להם את\r\nהאדון ג'ונס.  אחר-כך הוליך אותם נפוליון שוב אל המחסן וחילק מנת\r\nמספוא כפולה לכל אחד,  ושני רקיקים לכל כלב.  ואז שרו את \"חיות\r\nאנגליה\" מהחל ועד כלה שבע פעמים רצופות,  ואחר-כך הסתדרו ללינה\r\nוישנו כמו שלא ישנו מעודם.\r\nואולם התעוררו עם שחר,  כרגיל,  וכשנזכרו איזה דבר נהדר קרה,\r\nרצו כולם יחד אל האחו.  במרחק-מה במורד האחו היתה גבעה שכמעט\r\nכל החווה נראתה ממנה.  בעלי-החיים מיהרו ועלו עליה והשקיפו סביב\r\nסביב באור הבוקר הבהיר.  כן,  זה שלהם.  כל מה שראו עיניהם הוא\r\nשלהם! בלהט המחשבה הזאת כירכרו ופיזזו,  זינקו לאוויר בקפיצות\r\nגדולות של ההרגשות,  התגלגלו בטַל,  ליחכו מלוא פיהם מעשבי הקיץ\r\nהמתוקים, בעטו והתיזו את רגבי האדמה השחורה ושאפו את ניחוחם\r\nהעז. אחר-כך יערכו סיור של ביקורת בחווה כולה,  ובהתפעלות\r\nשהעתיקה מלים מפיהם סקרו את אדמת החריש,  את שדה החציר,  את\r\nהמטע,  את הבריכה,  את החורשה.  את כל אלה כאילו לא ראו עד אז,\r\nואפילו עכשיו התקשו להאמין שכל זה הוא שלהם.\r\nואז חזרו בסך אל מבני החווה ונעצרו שותקים לפני פתח בית-\r\nהחווה.  גם הבית היה שלהם,  אבל הם חששו להיכנס.  ואולם כעבור\r\nשעה קלה נגחו סְנוֹבּוֹל ונפוליון בכתפיהם את הדלת ופתחו אותה,\r\nובעלי-החיים נכנסו זה אחר זה,  מהלכים בשיא הזהירות מחשש\r\nשיקלקלו משהו. על בהונות עברו מחדר לחדר,  חוששים לדבר במלוא\r\nקולם,  ומביטים במין יראת-כבוד במותרות שלא ייאמנו,  במיטות\r\nעם מזרני הנוצות,  במראות,  בספת שער-הסוס,  בשטיח בריסל,\r\nבליתוגרפיה של המלכה ויקטוריה שמעל לאח בחדר-האורחים. ברגע\r\nשירדו במדרגות נתברר שמולי נעדרת. כשחזרו,  ראו שהיא נשארה\r\nבחדר השינה של האדון והגברת. היא לקחה סרט של תכלת משולחן\r\nהתשפורת של הגברת ג'ונס,  החזיקה אותו על כתפה ועמדה מתפעלת\r\nלפני הראי בארשת מטופשת עד מאוד.  האחרים נזפו בה בחומרה,\r\nוכולם יצאו.  ערקובים אחדים,  שהיו תלויים במטבח,  הוצאו לקבורה,\r\nוחבית בירה בחדר הכלים נפרצה בבעיטת טלפו של בוקסר.  חוץ מאלה\r\nנשאר הכול שם בבית כמו שהיה.  בו במקום נתקבלה פה אחד ההחלטה\r\nלשמור את הבית כמוזיאון.  הכול הסכימו ששום בעל-חיים לא יגור\r\nשם לעולם.\r\nבעלי-החיים אכלו את ארוחת הבוקר ואחר-כך שוב כינסו אותם\r\nסְנוֹבּוֹל ונפוליון.\r\n\"חברים,\" אמר סְנוֹבּוֹל,  \"השעה שש וחצי ויום ארוך לפנינו.  היום\r\nמתחילים אנחנו בקציר השחת.  אבל יש דבר אחר שעלינו לטפל בו\r\nתחילה.\"\r\nועתה גילו החזירים שבמשך שלושת החודשים שעברו לימדו עצמם\r\nקרוא וכתוב מספר לימוד ישן שהיה של ילדיו של האדון ג'ונס והושלך\r\nאל ערימת האשפה.  נפוליון שלח להביא פחיות של צבע שחור ולבן,\r\nוהוליך את הנאספים אל שער-חמש-הקורות הפונה אל הכביש הראשי.\r\nואז לקח סְנוֹבּוֹל (כי סְנוֹבּוֹל הוא שהצטיין בכתיבה) מברשת בשסע\r\nשבפרסתו,  מחק בצבע את המלים \"חוות האחוזה\" מן הקורה\r\nהעליונה של השער ובמקומן כתב \"חוות החיות\". זה נועד להיות\r\nשם החווה מכאן ולהבא.  אחר-כך חזרו אל מבני החווה ושם שלחו\r\nסְנוֹבּוֹל ונפוליון להביא סולם,  שבמצוותם הושם כנגד הקיר האחורי\r\nשל האסם הגדול.  הם הסבירו שבשלושת החודשים שלמדו בהם את\r\nלקחי העבר,  הצליחו החזירים לצמצם את עקרונות ה\"חַיָתיוּת\" לשבעה\r\nדיברות.  שבעת הדיברות האלה יירשמו עכשיו על הקיר; הם יהיו חוק-\r\nעולם,  שעל-פיו יחיו מעתה בעלי-החיים ב\"חוות החיות\".  בדי עמל\r\n(כי לא קל לו לחזיר לעמוד על סולם ולא ליפול) טיפס סְנוֹבּוֹל למעלה\r\nוהחל לעבוד,  וסקווילר,  כמה שלבים נמוך ממנו,  מחזיק את פחית הצבע.\r\nהדיברות נכתבו על הקיר המזופת באותיות לבנות גדולות,  שהיה אפשר\r\nלקוראן גם ממרחק שלושים מטר.  ואלה הם:\r\nשבעת הדיברות\r\nא.  כל הולך על שתיים הוא אויב.\r\nב.  כל הולך על ארבע או בעל כנפיים הוא ידיד.\r\nג.  לא ילבש בעל-חיים בגדים.\r\nד.  לא יישן בעל-חיים על מיטה.\r\nה.  לא ישתה בעל-חיים משקה משכר.\r\nו.  לא יהרוג בעל-חיים שום בעל-חיים.\r\nז.  כל בעלי-החיים שווים.\r\nכל זה היה כתוב יפה מאוד,  וחוץ מהמלה \"ארבע\" שהיתה כתובה\r\n\"ערבא\" ואחת מן הלמדים שנכתבה הפוך,  היה כתיב כל המלים נכון.\r\nסְנוֹבּוֹל קרא זאת בקול כדי שישמעו כל האחרים.  וכל בעלי-החיים\r\nהינהנו בהסכמה גמורה,  והמוכשרים שביניהם החלו מיד ללמוד את\r\nהדיברות בעל-פה.\r\n\"ועכשיו,  חברים,\" קרא סְנוֹבּוֹל,  והשליך את המברשת,  \"אל שדה\r\nהחציר! הבה נראה לנו כעניין של כבוד לעשות את הקציר מהר יותר\r\nמשעשו אותו ג'ונס והפועלים שלו.\"\r\nאבל באותו רגע פתחו שלוש פרות,  שכבר זמן-מה נראו חסרות-\r\nמנוחה,  בגעייה רמה.  עשרים וארבע שעות לא חלבו אותן ועטיניהן\r\nכמעט התפקעו.  החזירים הירהרו מעט,  ואחר-כך שלחו להביא דליים,\r\nובהצלחה ניכרת חלבו את הפרות,  כי טלפיהם התאימו יפה למלאכה\r\nהזאת.  וכעבור שעה קלה היו חמישה דליים מלאים חלב שמן ומקציף,\r\nשרבים מבעלי-החיים הביטו בו במידה רבה של עניין.\r\n\"מה יהיה על כל החלב הזה?\" שאל מישהו.\r\n\"לפעמים היה ג'ונס מערב קצת ממנו בבלילה שלנו,\" אמרה אחת\r\nמן התרנגולות.\r\n\"עזבו את החלב,  חברים!\" קרא נפוליון ונעמד לפני הדליים.  \"העניין\r\nיטופל.  הקציר חשוב יותר.  החבר סְנוֹבּוֹל יילך בראש,  ואני אבוא אחריכם\r\nבעוד כמה דקות.  קדימה,  חברים! החציר מחכה!\"\r\nוכך יצאו בעלי-החיים אל שדה החציר להתחיל בקציר,  וכשחזרו\r\nבערב ראו שהחלב נעלם.\r\nפרק ג\r\nכמה עמל ויזע השקיעו עד שאספו את החציר! אבל היה שכר לפעולתם,\r\nכי היבול היה רב אף יותר משקיוו.\r\nלעתים היתה העבודה קשה; המכשירים הותאמו לבני-אנוש ולא\r\nלבעלי-חיים,  וחיסרון גדול היה בזה ששום בעל-חיים לא יכול\r\nלהשתמש בכלי שהשימוש בו כרוך בעמידה על הרגליים האחוריות.\r\nאבל החזירים החכמים מצאו דרך לעקוף כל קושי.  אשר לסוסים,  הם\r\nהכירו כל טפח בשדה,  ובעצם ידעו את מלאכת הקצירה והעירום טוב\r\nהרבה יותר משידעו אותה ג'ונס ואנשיו מעודם.  החזירים לא עבדו\r\nבפועל ממש,  אלא הדריכו את האחרים ופיקחו עליהם.  הם,  בזכות\r\nהשכלתם הגבוהה יותר, אך טבעי היה שייעשו המנהיגים.  בוקסר וקלוֹוֶר\r\nהיו רותמים את עצמם אל המקצרה או המערמת (מובן שמתגים או\r\nמושכות לא היו נחוצים אז) ופוסעים שוב ושוב סביב סביב בשדה\r\nוחזיר הולך אחריהם וקורא קדימה, חבר!\" או \"עצור, חבר!\" - לפי\r\nהצורך.  וכל בעל-חיים עד לנחות שבהם עבדו בקציר השחת ובאיסופה.\r\nאפילו הברווזות והתרנגולות הידסו הלוך וחזור כל היום בשמש ונשאו\r\nאניצים קטנים של שחת במקוריהן.  לבסוף סיימו את הקציר ביומיים\r\nפחות מג'ונס ופועליו.  יתר על כן,  זה היה הגדול ביבולים שנתנה החווה\r\nמעולם.  לא היה שום פסד,  כי התרנגולות והברווזות בעיניהן החדות\r\nאספו הכול עד הגבעול האחרון.  ושום בעל-חיים בחווה לא גנב אפילו\r\nמלוא-פה אחד.\r\nכל הקיץ ההוא התנהלה עבודת החווה בלי שום תקלה.  בעלי-\r\nהחיים היו מאושרים במידה שלא שיערו כי תיתכן כמוה.  כל מה שאכלו\r\nהסב להם עונג ברור ועז,  כי מזונם שלהם היה,  המזון שייצרו למענם\r\nהם עצמם,  ולא מה שקצב להם בצמצום אדון צר-עין. כשהסתלקו\r\nלהם בני-האנוש מחוסרי התועלת,  הטפילים,  היה מזון רב יותר לכל\r\nאחד מהם. גם פנאי רב יותר היה להם,  לבעלי-החיים,  למרות חוסר\r\nהניסיון שלהם. בקשיים רבים נתקלו - למשל,  בהמשך השנה,  כשקצרו\r\nאת הדגן,  נאלצו לדוש אותו בשיטה העתיקה ולזרות את המוץ בנשיפות\r\nפיהם, כי לא היתה מכונת דיש בחווה - אבל החזירים בחוכמתם\r\nובוקסר בשריריו האדירים הוציאו אותם תמיד מן המיצר. בוקסר נערץ\r\nעל הכול.  עובד חרוץ היה אפילו בימי ג'ונס,  אבל עכשיו היה כשלושה\r\nסוסים ולא אחד; היו ימים שכל עבודת החווה כאילו רבצה על כתפיו\r\nהעצומות.  מבוקר עד ערב היה דוחף ומושך,  תמיד במקום שהעבודה\r\nשם הקשה מכולן.  הוא סידר עם אחד מן התרנגולונים שיעיר אותו\r\nבבוקר חצי שעה לפני האחרים,  והיה מוסיף קצת עבודה בהתנדבות\r\nבמקום שהיתה נחוצה ביותר,  קודם שהחל יום העבודה הרגיל.  תשובתו\r\nלכל בעיה,  לכל כישלון,  היתה \"אני חייב לעבוד קשה יותר!\",  וזו\r\nנעשתה לו סיסמה.\r\nאבל הכול עבדו,  כל אחד כפי יכולתו. התרנגולות והברווזות,  למשל,\r\nחסכו בעת הקציר חמש אֵיפוֹת של דגן בליקוט גרעינים שהתפזרו. אף\r\nאחד לא גנב,  אף אחד לא התלונן על מנת המזון שלו,  המריבות\r\nוהנשיכות והקנאה,  שהיו בעבר מעשה בכל יום,  כמעט נעלמו. אף\r\nאחד לא השתמט מהעבודה,  או,  כמעט אף אחד. האמת היא,  שמולי\r\nלא השכימה לקום בבוקר והקדימה תמיד לעזוב את העבודה בטענה\r\nשננעצה לה אבן בפרסתה.  גם התנהגותה של החתולה היתה מוזרה\r\nבמקצת.  כעבור זמן קצר השגיחו שכאשר יש עבודה לעשותה,  אי אפשר\r\nלמצוא את החתולה.  נעלמת היתה לשעות ארוכות,  ואחר-כך מופיעה\r\nשוב בעת הארוחות,  או בערב,  כשנסתיימה העבודה,  כאילו לא קרה\r\nכלום.  אבל תמיד היו לה תירוצים מצוינים כל-כך,  והיתה מגרגרת\r\nבחיבה כה רבה,  עד שלא היה אפשר לפקפק בכוונותיה הטובות.  החמור,\r\nבנג'מין הזקן,  כמו לא השתנה כלל מאז המרד: עשה את עבודתו באותה\r\nעקשנות אטית שעשה אותה בימיו של ג'ונס,  אף פעם לא התנדב\r\nלעבודה נוספת ואף פעם גם לא השתמט ממנה.  על המרד ותוצאותיו\r\nלא הביע שום דעה.  כששאלו אותו אם טוב לו יותר עכשיו כשג'ונס\r\nאיננו,  היה אומר רק זאת: \"החמורים יש להם חיים ארוכים,  אף אחד\r\nמכם עוד לא ראה חמור מת,\" והאחרים נאלצו להסתפק בתשובה\r\nהסתומה הזאת.\r\nבימי-ראשון לא עבדו.  ארוחת הבוקר הוגשה שעה אחת מאוחר\r\nיותר מבשאר הימים,  ולאחר הארוחה היה טקס,  שנערך בכל שבוע\r\nללא יוצא מן הכלל.  תחילה - הנפת הדגל.  סְנוֹבּוֹל מצא בחדר-הכלים\r\nמפה ירוקה ישנה של הגברת ג'ונס וצבע עליה בצבע לבן פרסה וקרן.\r\nובכל יום ראשון בבוקר העלו אותה אל ראש התורן בגינת בית-החווה.\r\nסְנוֹבּוֹל הסביר שהדגל הוא ירוק כדי לסמל את שדותיה הירוקים של\r\nאנגליה,  ואילו הפרסה והקרן הם סמל לעתידה של \"רפובליקת החיות\",\r\nשתקום כאשר יוכרע סופית הגזע האנושי.  אחרי הנפת הדגל צעדו כל\r\nבעלי-החיים בסך אל האסם הגדול לכינוס כללי,  שנודע בשם\r\n\"האסיפה\".  כאן תוכננה עבודת השבוע הבא והועלו ונדונו הצעות-\r\nהחלטה.  החזירים הם שהעלו תמיד את ההצעות להחלטה.  שאר בעלי-\r\nהחיים ידעו להצביע,  אך אף פעם לא עלתה בדעתם הצעת-החלטה\r\nמשלהם.  סְנוֹבּוֹל ונפוליון היו פעילים הרבה יותר מכל האחרים בדיונים.\r\nאבל התברר ששניים אלה אף פעם אינם מסכימים זה עם זה: כל הצעה\r\nשהציע אחד מהם,  לא היה ספק שהאחר יתנגד לה.  אפילו כאשר הוחלט\r\n- דבר שאף אחד לא היה יכול להתנגד לו כשלעצמו - להקצות את\r\nכר הדשא הקטן שמאחורי המטע כבית-אבות לבעלי-חיים שיצאו\r\nממעגל העבודה,  היה ויכוח סוער לגבי גיל הפרישה של כל סוג בעלי-\r\nחיים.  \"האסיפה\" ננעלה תמיד בשירת \"חיות אנגליה\",  ושעות אחרי\r\nהצהריים הוקדשו לנופש ובידור.\r\nהחזירים הקצו לעצמם את חדר-הכלים כמטה.  כאן למדו בערבים\r\nנפחות,  נגרות ועוד מלאכות נחוצות מספרים שהוציאו מבית-החווה.\r\nסְנוֹבּוֹל אף עסק בארגון שאר בעלי-החיים במה שכינה \"ועדי חיות\".\r\nבעיסוקו זה לא ידע לאוּת.  הוא הקים את \"ועד ייצור הביצים\"\r\nבשביל התרנגולות,  את \"ליגת הזנב הנקי\" בשביל הפרות,  את \"הוועד\r\nלחינוך מחדש של החברים הפרועים\" (מטרתו היתה אילוף העכברושים\r\nוהארנבונים),  את \"תנועת הצמר הלבן יותר\" בשביל הכבשים,  ועוד כל\r\nמיני ועדים,  לבד מייסוד כיתות ללימור קריאה וכתיבה.  בדרך-כלל\r\nנחלו המיזמים האלה כישלון.  למשל,  הניסיון לאלף את היצורים\r\nהפרועים עלה בתוהו כמעט מיד.  הם הוסיפו להתנהג פחות או יותר\r\nכמו שהתנהגו עד אז,  וכשהתייחסו אליהם בנדיבות,  ניצלו זאת לרעה.\r\nהחתולה הצטרפה ל\"וועד לחינוך מחדש\" והיתה פעילה מאוד ימים\r\nאחדים.  יום אחד ראו אותה יושבת על הגג ומשוחחת עם כמה דרורים,\r\nשהיו רחוקים רק קצת מהישג ציפורניה,  מספרת היתה להם כי עכשיו\r\nכל בעלי-החיים חברים וכל דרור שירצה בכך,  יכול לבוא ולשבת על\r\nכפותיה; אבל הדרורים לא התקרבו.\r\nואולם כיתות הקריאה והכתיבה היו הצלחה גדולה.  בבוא הסתיו\r\nהיה כמעט כל בעל-חיים שבחווה יודע קרוא וכתוב במידה ידועה.\r\nאשר לחזירים,  הם כבר קראו וכתבו להפליא.  הכלבים למדו לקרוא\r\nדי טוב,  אך לא היו מעוניינים לקרוא אלא את \"שבעת הדיברות\".\r\nמיוריאל, העז, קראה קצת טוב יותר מן הכלבים,  ולפעמים היתה קוראת\r\nבערבים באוזני האחרים מפיסות עיתון שמצאה על ערימת האשפה.\r\nבנג'מין ידע לקרוא טוב לא פחות מכל חזיר,  אבל מעולם לא השתמש\r\nבכשרונו זה.  ככל הידוע לו,  כך אמר,  אין שום דבר שראוי לקוראו.\r\nקלוֹור למדה את כל האלף-בית,  אך לא ידעה לצרף מלים.  בוקסר לא\r\nיכול להתקדם אלא עד לאות ד. בפרסתו הגדולה היה משרטט בעפר\r\nא,  ב,  ג,  ד,  ואחר-כך עומד ובוהה באותיות באוזניים משוכות לאחור,\r\nלעתים מנענע את ציצת ראשו,  מתאמץ בכל כוחו להיזכר מה בא אחר-\r\nכך ולא מצליח.  כמה פעמים אמנם הצליח ללמוד ה,  ו,  ז,  ח,  אבל\r\nכאשר כבר ידע אותן,  התברר תמיד ששכח את האותיות א,  ב,  ג,  ד.\r\nלבסוף החליט להסתפק בארבע האותיות הראשונות ונהג לכתוב אותן\r\nפעם או פעמיים בכל יום כדי לרענן את זיכרונו.  מולי לא היתה מוכנה\r\nללמוד אלא את ארבע האותיות שמהן מורכב שמה.  את אלה היתה\r\nמעצבת יפה-יפה משברי זרדים ואחר-כך מקשטת אותן בפרח אחד או\r\nשניים והולכת סביבן ומתפעלת מהן.\r\nאף לא אחד משאר בעלי-החיים שבחווה לא יכול להתקדם אל\r\nמעבר לאות א.  אף התברר שהמטופשים שבין בעלי-החיים,  כמו\r\nהכבשים,  התרנגולות והברווזות,  לא יכלו ללמוד את \"שבעת הדיברות\"\r\nבעל-פה.  ולאחר מחשבות מרובות הכריז סְנוֹבּוֹל ש...\r\nסוף עמוד 24",
    "Author": "ג'ורג' אורוול",
    "Language": "אנגלית",
    "Translator": "לאה זגגי"
}