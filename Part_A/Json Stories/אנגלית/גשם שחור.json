{
    "Article-name": "גשם שחור",
    "Article-text": "גשם שחור | גרהאם בראון\n\t\t\t\t\t\n\t\t\t\t\t ויבוא האחד הקרוי משחית ויעקור את עיניהם,\n\t\t\t\t\tואחר הקרוי יגואר ויטרוף את בשרם. וינוסו אל\n\t\t\t\t\tהעצים ואל המערות. אך העצים התנערו מהם\n\t\t\t\t\tופתחי המערות נחסמו בפניהם.\n\t\t\t\t\t      ואז בא המבול; גשם של שרף שחור ניתך מן\n\t\t\t\t\tהשמים. ויֵרד הגשם יומם ולילה ותשחיר האדמה\n\t\t\t\t\tתחתיו.\n\t\t\t\t\t      - הכחדתם של אנשי העץ, מתוך הפּוֹפּוֹל ווֹך -\n\t\t\t\t\t                               ספר קודש של שבט המאיה.\n\t\t\t\t\tפרולוג: יער הגשם \n\t\t\t\t\tחשכת הג'ונגל כיסתה הכול, רבצה ממעל בשכבות צפופות וסבוכות שנפרשו כיריעות אוהל קרקס ממרומי עצים אדירים. הג'ונגל התפטם, מילא כרסו בגשם והפך מקשה אחת בלתי חדירה, בית לאלפי מיני בעלי־חיים שרובם לא יצאו מעולם מתחומי חיבוקו המרומֵם. החיים התקיימו בגבהים, במרומי חופת הצמרות. הקרקע יוחדה לצללים, לרמשים זוחלים ולכל מה שמת.\n\t\t\t\t\tג'ק דיקסון הניח למבטו לנדוד מן העולם השופע שמעליו אל האדמה שמתחת לרגליו. הוא כרע על עקביו ובחן סדרת עקבות. הוא לא התקשה לזהות את טביעות סוליות הנעליים הכבדות, שהיו שונות מהטביעות שאיתר קודם לכן: עמוקות יותר באזור הבוהן, שקועות באדמה ומרווחות יותר.\n\t\t\t\t\tאז המטרות התחילו לרוץ. אבל למה?\n\t\t\t\t\tהוא סקר את הסביבה ותהה אם התקדם מהר מדי וחשף את עצמו. לא, זה לא נראה סביר. שיחים סבוכים חסמו את מרבית שדה הראייה שלו, ובמקומות שבהם ניתן היה לראות למרחק מה, רבץ אד אפרפר מהביל. דיקסון חש כאילו שום דבר אחר אינו קיים, כאילו אין עולם חיצון, רק אינספור עצים שהשתרעו עד אין קץ, ומהם השתלשלו טחב וגפנים, כמו חבלים מגרדום ריק.\n\t\t\t\t\tחוץ מזה, אם הם היו רואים אותו, הוא כבר היה מת.\n\t\t\t\t\tדיקסון סימן בתנועת יד אל גבר שנע בעקבותיו. \"משהו הפחיד אותם,\" אמר והצביע אל העקבות.\n\t\t\t\t\tהאיש, ששמו היה מֶקרי, בחן את טביעת כף הרגל ואמר, \"אבל לא אנחנו.\"\n\t\t\t\t\tדיקסון נענע בראשו. \"לא. לא אנחנו.\"\n\t\t\t\t\tלקול צקצוק ציקדות שהזדמזם במרחק, חצתה עווית קלה את פניו של מקרי. אך דבר לא נאמר. שני הגברים המשיכו לנוע, אחזו את רובי הסער שלהם מכוּונים לפנים, אטיים וזהירים אף יותר משהיו קודם.\n\t\t\t\t\tכעבור דקות אחדות נתקלו במשהו שדיקסון כבר החל לחשוד בקיומו. גופה נוספת. היא היתה עדיין טרייה ועוד לא עלתה ממנה צחנה, אף על פי שהציפורים כבר מצאו אותה. בעת שדיקסון חלף בסבך הצמחייה, נפוצה להקת אוכלי הנבלות בבהלה והתרוממה במשק כנפיים למצוא מקלט בצמרות העצים.\n\t\t\t\t\tהסתלקותן חשפה את גופתו המרוטשת של גבר שהיה לבוש באותם מדי הסוואה שלבשו דיקסון ומקרי. הוא שכב על רצועת בוץ ארגמני, פניו פנו כלפי מטה וחנית ילידית שבורה היתה נעוצה בגבו. פיסות בשר נתלשו מרגליו, וכתפו וזרועו הימנית נעלמו — לא נגדעו בחדות אלא נקרעו ממקומן והותירו אחריהן בליל של רצועות בשר וגידים שהיו תלויות ברפיון מעל קצהָ המדמם של עצם בולטת. \"אלוהים אדירים,\" פלט מקרי והסב את פניו מהמחזה המחריד. דיקסון התבונן בגווייה, ארשת פניו היתה מוטרדת אך מעשית. \"זה העונש שלך על שניסית לערוק לי,\" הפטיר אל האיש המת.\n\t\t\t\t\tמקרי, שעמד לצדו, נאבק לשמור על עשתונותיו. \"המניאקים דפקו לו אמבוש.\"\n\t\t\t\t\tה\"מניאקים\" היו חבורת ילידים לוחמים משבט הצ'ולוקווה, שבט שלא חדל להטריד אותם מאז שהגיעו אל הגדה המערבית של הנהר. בשתי תקריות ירי שאירעו כמה שבועות לפני כן, דיקסון ואנשיו פגעו במספר לוחמים, פצעו או הרגו אותם, אך נראה שהם לא למדו לקח.\n\t\t\t\t\t\"חסכו לנו את הטרחה,\" אמר דיקסון. \"תעשה עליו חיפוש.\" מקרי כרע על ברכיו ופשפש בכיסיו של האיש. משלא מצא דבר, שלף מכיסו מכשיר קטן והפעיל אותו. המכשיר השמיע תקתוק אטי, והאיץ לכדי זמזום מהיר בעת שהלך והתקרב לנקודה הנכונה.\n\t\t\t\t\t\"אמרתי לך שהוא לקח אותם,\" אמר דיקסון.\n\t\t\t\t\tמקרי הניח את מונה הגייגר בצד והחל לחטט בתרמילו של האיש כשלפתע קפא במקומו למשמע צווחה מבעיתה שבקעה ממעמקי הג'ונגל.\n\t\t\t\t\tבעקבותיה השתררה דממה.\n\t\t\t\t\t\"זו ציפור,\" אמר דיקסון. \"בסך הכול ציפור.\"\n\t\t\t\t\t\"זה נשמע כמו...\"\n\t\t\t\t\tדיקסון נעץ מבט זועם במקרי. \"זה רחוק מכאן,\" נהם. \"קדימה, תמצא את האבנים המחורבנות ובוא נסתלק מכאן.\"\n\t\t\t\t\tמקרי חידש את החיפוש תחת מבטו הנוקב של דיקסון, ועד מהרה שלף מתוך התרמיל המגובב סמרטוט שמנוני. הוא פרש את יריעת הבד וחשף קבוצת אבנים קטנות, גדולות במעט מקוביות סוכר ובעלות תריסר פאות. האבנים זהרו בברק מתכתי עמום. לצדן נראה גביש שרוט, חסר צבע.\n\t\t\t\t\tדיקסון בחן את האבנים ואת הגביש, ואחר הביט בפניו המיוסרות של פקודו לשעבר. \"גנב,\" חרץ לבסוף את משפטו האחרון של האיש המת, את הכתובת על מצבתו של בוגד שלעולם לא ייטמן בקבר מכובד.\n\t\t\t\t\tמקרי כרך את הצרור מחדש ודיקסון לקח אותו מידו.\n\t\t\t\t\t\"גם את הניירות שלו,\" אמר דיקסון.\n\t\t\t\t\tמקרי הושיט לו את דרכונו של האיש באי־רצון מופגן. דיקסון נטל את הדרכון, ובאותו רגע פילחה שוב את האוויר צווחה מבעיתה מתוככי הג'ונגל. הפעם ענתה לה צווחה שנייה, קולנית וקרובה יותר, יללה צרחנית שכמו עקפה את עור התוף וניקבה ישירות את המוח.\n\t\t\t\t\t\"זאת לא ציפור,\" אמר מקרי.\n\t\t\t\t\tדיקסון שתק. הוא ידע שזאת לא ציפור. הם שמעו את הצרחה הזאת קודם לכן, באזור המקדש, רגע לפני שהכול יצא משליטה. הוא ממש לא שמח לשמוע אותה שוב, קרוב כל כך.\n\t\t\t\t\tהוא תחב את הסמרטוט עם האבנים לכיסו והידק את אחיזתו ברובה. הוורידים בזרועותיו השריריות תפחו. עיניו התרוצצו לכל עבר בניסיון לראות מבעד לערפל ובינות לעצים.\n\t\t\t\t\tהוא חשב על חברו לשעבר, המת. זה שטח גרוע למילוט, לתנועה תחת מעקב. שטח קלאסי להתנפלות מהמארב.\n\t\t\t\t\tמקרי, שעמד לצדו, מלמל משהו לא מובן ואז הוסיף, \"היינו צריכים להסתלק מזמן.\"\n\t\t\t\t\tדיקסון התעלם ממנו, שלף מצ'טה ארוכה מהנדן הצמוד לירכו והחל לצעוד. בידו האחת אחז ברובהו המכוון לפנים ובשנייה הניף את הלהב המתכתי הארוך. הוא עבר דרך וילון שרכים ועצר.\n\t\t\t\t\tהוא זיהה נתיב נוסף של דם כהה שנקרש על קרקעית הג'ונגל, ולצדו סדרה חדשה של עקבות, שקעים ארוכים, דו־שינִיִים, כאילו מישהו תקע קוֹלָן באדמה והטה אותו לפנים. דיקסון אימץ את מוחו אבל לא הצליח לחשוב על אף חיה שהיתה עשויה להשאיר סימן כזה.\n\t\t\t\t\tהוא התכופף לרחרח את העקבות, וריח מוכר עלה באפו. ריח חריף, דמוי אמוניה. באותו רגע פילחה שוב הצווחה המבעיתה את אוויר הג'ונגל, שטפה מעליהם כמו גל והמשיכה הלאה.\n\t\t\t\t\t\"נו כבר,\" דחק בו מקרי. \"בוא נסתלק מכאן.\"\n\t\t\t\t\t\"שקט,\" אמר דיקסון. הוא בחן את העקבות.\n\t\t\t\t\t\"בנאדם, אתה לא קולט? זה הולך לקרות שוב.\"\n\t\t\t\t\t\"שתוק!\" ציווה דיקסון. הוא התאמץ לחשוב, להתרכז. אין טעם לנסות לברוח, זה מוות בטוח. אבל להישאר... יש משהו רע במקום הזה. רק עכשיו, מאוחר מדי, הוא התחיל להבין את האמת הזו. בני־ אדם לא היו ציידים כאן. הם היו הניצודים.\n\t\t\t\t\tדיקסון שמע רחשים מאי־שם לפניו, תנועה חרישית, כמו נפנוף כנפי ינשוף, אבל בגובה פני הקרקע. הוא הרים את הרובה אל כתפו.\n\t\t\t\t\t\"דיקסון...\" התחנן מקרי. הרחשים התקרבו אליהם, האיצו, דהרו ביער בצעדים קלילים.\n\t\t\t\t\t\"דיקסון, בחייך!\"\n\t\t\t\t\tדיקסון נדרך, התכונן לירות, אבל הרעש חמק משמאלו וחלף על פניו. הוא הסתובב ולחץ על ההדק ממש בעת שצללית מטושטשת, כהה, הסתערה בפראות מבעד לעצים.\n\t\t\t\t\tמקרי צרח. צרור יריות הרעים ורסס ערפילי אדום ניתז על העלים, אך לא נותר דבר לפגוע בו. לא מטרה, לא אויב, וגם לא מקרי — רק עלי השרך שהשתרעו על הקרקע והתנועעו עדיין מעוצמת הפגיעה, מכוסים בדם אדם בוהק.\n\t\t\t\t\tדיקסון נעץ את מבטו בדם שנטף מן העלים. \"מקרי!\" הוא צעק.\n\t\t\t\t\tהוא האזין וחיפש אחר קולות מאבק, אך לא שמע דבר. מקרי נעלם, בוודאי מת כמו כל האחרים. בהבדל אחד, הפעם זה קרה ממש לנגד עיניו.\n\t\t\t\t\tדיקסון החל לסגת. בדרך כלל הוא היה אדם שלא ידע פחד, אבל כעת חש את לבו הולם במהירות, את דחף הבריחה מתעצם בתוכו, לא נשלט. הוא הביט לכל עבר ואז החל לנוע, תחילה בצעדים מדודים, אבל מהר מאוד נוכח כי בעל כורחו הוא מחיש את צעדיו.\n\t\t\t\t\tלבו הלם בעוז, מחשבותיו הסתחררו במוחו. וכשהזעקות המחרידות פילחו שוב את אוויר היער, הוא פצח בריצה פראית, מטורפת.\n\t\t\t\t\tהוא הסתער קדימה, מעורער ואחוז פאניקה, חלף כמו שור מבעד לשיחים, מעד וכשל בגלל מטפסים שנלפתו סביב רגליו. בכל פעם ששמע רחשים הוא הסתובב, הביט לכל עבר, לא ראה דבר, צעק בזעם וירה לתוך העצים.\n\t\t\t\t\t\"תסתלקו ממני!\" צרח.\n\t\t\t\t\tבעת שרץ הוא שמע קולות תנועה, רמיסת עלי שלכת וצעקות של ילידים שדלקו אחריו, סגרו עליו.\n\t\t\t\t\tהוא מעד, נחת על ידיו ועל ברכיו והתרומם תוך כדי ירי. הבזק כהה־צורה חבט בו והעיף אותו באוויר. הוא נחת והתגלגל על הקרקע ולהרף עין הספיק לראות את תוקפו לפני שזה נעלם אל תוך היער. שמונה מאנשיו כבר נהרגו, וזו היתה הפעם הראשונה שבה ראה את היצור שהרג אותם; את עורו הקליפתי, השחור והמבריק. הפעם הראשונה שבה חש את מרקמו דמוי העצם.\n\t\t\t\t\tבעת נחיתתו הוא נחבט בקרקע בעוצמה, אבל לא איבד את עשתונותיו, והמשיך לאחוז ברובה בעת שכאב הדקירה המפלח התפשט לאורך רגלו.\n\t\t\t\t\tנשימותיו היו קטועות ומהירות. הוא התגלגל על גבו והכריח את עצמו להסתכל. העצמות בחלקה התחתון של רגלו השמאלית היו שבורות, עצם השוקה הזדקרה מחוץ לעור. הוא כבר לא ירוץ. רוב הסיכויים שאפילו ללכת לא יוכל.\n\t\t\t\t\tהוא החליט לנוע. הוא נתמך על רגלו הבריאה, תוך שהוא סובל מכאבי תופת, זקף את פלג גופו העליון וגרר את עצמו אחורנית אל בסיסו של גזע כרות. הוא נשען בגבו אל העץ האפור והרחב, ובידיים רועדות בדק את הרובה. לאחר מכן הציב אותו כנגד זרועו הכפופה והכין את עצמו לקראת הסוף הכואב, הבלתי נמנע.\n\t\t\t\t\tכעבור דקות אחדות הוא נתקף רעידות לא נשלטות והרגיש שהוא נחלש. ראשו התנודד ונטה לאחור עד שנח על משטח הגזע הכרות. הרחק מעליו, רשת צמרות סבוכה נעה ברוח שלא הגיעה אל הקרקע. נקודות אור זעירות בקעו מבעד לפרצות בעלווה והכאיבו לעיניו שהורגלו לאפלולית הג'ונגל. בעת שצפה בהן, נדמה היה לו שהאור התעמעם, או שאולי היתה זו ראייתו הנחלשת.\n\t\t\t\t\tרגע נוסף חלף ודבר לא קרה. דממה אפפה אותו, והופרה רק על ידי קול נשימותיו המאומצות. עוד רגע חלף. ג'ק דיקסון התפלל שייעשה עמו חסד ויתאפשר לו למות כאן לבדו, לשקוע אט־אט בשינה שלווה ונצחית. עוד דקה חלפה. ועוד אחת. הוא אפילו העז לחוש תקווה.\n\t\t\t\t\tואז הרעימה שוב אותה צווחה מרה, הקפיאה את לבו, פילחה מבעד לגולגולתו והדהדה על פני מרחבי האמזונס.",
    "Author": "גראהם בראון",
    "Language": "אנגלית",
    "Translator": "אמנון כץ"
}