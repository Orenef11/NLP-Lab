{
    "Article-name": "מוסיקת המקרה",
    "Article-text": "\r\nשנה שלמה לא עשה כלום אלא נסע במכונית הלוך\r\nושוב ברחבי אמריקה וחיכה עד שהכסף יאזל.  מלכתחילה לא\r\nציפה שזה יימשך זמן כה רב,  אלא שדבר גרר דבר,  וכאשר הבין\r\nנַאש מה קורה לו, כבר היה מעבר לשלב שבו רצה שזה ייגמר.\r\nביום השלישי לחודש השלושה-עשר,  נפגש עם הילד שקרא\r\nלעצמו \"גֶ'קפּוֹט\".  זו היתה אחת מן הפגישות המקריות,  הלא-\r\nצפויות האלה,  המתרחשות כאילו בלי כל סיבה נראית לעין -\r\nזלזל שנשבר ברוח ונוחת פתאום לרגליך.  אילו אירע הדבר בכל\r\nזמן אחר,  ספק אם היה נאש פוצה את פיו.  אך כיוון שכבר ויתר,\r\nכיוון שנדמה לו שאין עוד מה להפסיד,  ראה בזָר כעין דחייה של\r\nביצוע גזר-דין,  הזדמנות אחרונה לעשות משהו למען עצמו כל\r\nעוד לא מאוחר מדי.  ופשוט כך,  קם ועשה זאת.  בלא חלחלה קלה\r\nשבקלות עצם נאש את עיניו וקפץ.\r\nהכּל לא היה,  בסופו של דבר,  אלא שאלה של רצף,  של סדר\r\nהאירועים.  לולא חיפש העורך-דין חצי שנה עד שמצא אותו,  לא\r\nהיה כלל בדרכים ביום שפגש את גֶ'ק פּוֹצי,  וכך לא היה מתרחש\r\nאף אחד מן הדברים,  שהיו תוצאה של הפגישה ההיא.  המחשבה\r\nעל חייו בנוסח זה עירערה את שלוות רוחו של נאש,  אך עובדה\r\nהיא שאביו מת חודש תמים לפני שעזבה אותו תֶרֶז ואילו היה לו\r\nשמץ מושג על הכסף שעמד לרשת,  קרוב לוודאי שהיה מצליח\r\nלשכנע אותה להישאר.  וגם אם לא היתה נשארת,  לא היה כל\r\nצורך לקחת את ג'וּליֶט למינֶסוֹטה לחיות אצל אחותו,  ודבר זה\r\nלבדו היה מונע אותו מלעשות מה שעשה. אבל אז עדיין היתה לו\r\nמשרתו במחלקת הכבאות,  ואיך היה יכול לטפל בילדה בת\r\nשנתיים כשעבודתו חייבה אותו להיעדר מהבית בכל שעה\r\nמשעות היממה? אילו היה לו כסף,  היה שוכר אשה שתגור אִתם\r\nותשגיח על ג'וּלייט,  אבל אילו היה לו כסף,  לא היו גרים\r\nבשכירות בקומה התחתונה של בית דו-משפחתי עלוב\r\nבסוֹמֶרוויל,  ותֶרֶז אולי אף לא היתה בורחת. לא,  משכורתו לא\r\nהיתה רעה כל-כך,  אלא שהשבץ שלקתה בו אמו ארבע שנים\r\nקודם-לכן צילצל אותו,  ועדיין היה שולח תשלומים חודשיים\r\nלסָנָטוֹריום בפלורידה שבו מתה. לאור כל זה,  נראה בשעתו בית\r\nאחותו כפתרון היחיד. כך לפחות יהיה לג'ולייט סיכוי לחיות\r\nבחיק משפחה אמיתית,  להיות מוקפת בילדים אחרים ולנשום\r\nאוויר צח - וזה הרבה יותר טוב ממה שיכול הוא עצמו להעניק\r\nלה. אחר-כך,  במפתיע,  מצא אותו העורך-דין והכסף נפל לידיו.\r\nזה היה הון עתק - קרוב למאתיים אלף דולר,  סכום שכמעט לא\r\nנתפס בדמיונו של נאש - אלא שאז כבר היה מאוחר מדי. דברים\r\nרבים מדי נכנסו לפעולה במשך חמשת החודשים האחרונים,\r\nואפילו הכסף לא היה יכול עוד לעָצרם.\r\nאת אביו לא ראה זה יותר משלושים שנה.  בפעם האחרונה,\r\nכשהיה בן שנתיים,  ומאז לא היה ביניהם כל קשר - אף לא מכתב\r\nאחד,  אף לא שיחת טלפון אחת,  לא כלום.  לדברי העורך-דין\r\nשטיפל בירושה עשה אביו של נאש את עשרים ושש שנות חייו\r\nהאחרונות בעיירה מדברית קטנה בקליפורניה,  לא הרחק\r\nמפַּאלם סְפּרינְגס.  היתה לו חנות לכלי-עבודה וחומרי בניין,\r\nבשעות הפנאי שלו סחר במניות,  ומעולם לא התחתן שנית.  על\r\nעברוֹ לא סיפר לאיש,  כך אמר העורך-דין,  ורק כאשר נכנס יום\r\nאחד נאש האב אל משרדו לערוך צוואה,  הזכיר לראשונה שיש\r\nלו ילדים.  \"הוא עמד למות מסרטן,\" המשיך הקול בטלפון,  \"ולא\r\nידע למי מלבדם יוכל להוריש את הכסף.  הוא חשב שאולי מוטב\r\nשיחלק אותו בין שני ילדיו - חצי לך וחצי לדוֹנה.\"\r\n\"דרך מוזרה לפצות אותנו,\" אמר נאש.\r\n\"כן,  הוא היה איש מוזר,  אבא שלך,  בלי כל ספק.  לעולם לא\r\nאשכח מה שאמר כששאלתי אותו עליך ועל אחותך.  'הם בטח\r\nשונאים אותי נורא,' אמר,  'אבל עכשיו כבר מאוחר מדי\r\nלהצטער על זה.  הלוואי שיכולתי להישאר פה אחרי שאתפגר -\r\nרק בשביל לראות את הפרצופים שלהם כשהם יקבלו את\r\nהכסף'.\"\r\n\"לא חשבתי שהוא ידע איפה למצוא אותנו.\"\r\n\"הוא לא ידע,\" אמר העורך-דין.  \"ותאמין לי,  הזעתי לא מעט\r\nעד שעליתי על עקבותיכם.  חצי שנה התעסקתי בזה.\"\r\n\"בשבילי היה הרבה יותר טוב אילו טילפנת אלי ביום\r\nההלוויה.\"\r\n\"לפעמים יש מזל,  לפעמים אין.  לפני חצי שנה עוד לא ידעתי\r\nאם אתה חי או מת.\"\r\nלא היה אפשר לחוש שכול,  אך נאש שיער שהדבר יִגע ללבו\r\nבאיזו דרך אחרת - במשהו הדומה לעצב,  אולי,  בהתפרצות\r\nכעסים וחרטות של הרגע האחרון.  הלא אחרי ככלות הכל היה\r\nהאיש אביו,  וזה לבדו היה צריך להיות שווה אי-אֵלו הגיגים\r\nקודרים על תעלומות החיים.  אך התברר שנאש כמעט לא חש\r\nאלא שמחה.  הכסף היה דבר כה יוצא-דופן לגביו,  כה כביר\r\nבתוצאותיו,  עד שהאפיל על כל השאר.  בלי לעמוד רגע לשקול\r\nאת הדבר בתשומת-לב יתֵרה,  פרע את חובו בסך שלושים\r\nושניים אלף דולר לסָנטוֹריום \"פּלֶזֶנט אֵיקֶרס,\" יצא וקנה לו\r\nמכונית חדשה - (סאאב 900 אדומה עם שתי דלתות - המכונית\r\nהלא-משומשת הראשונה שהיתה לו מעודו),  והמיר למזומנים\r\nאת ימי החופשה שצבר בארבע השנים האחרונות.  בלילה שלפני\r\nעזיבתו את בּוֹסטוֹן ערך מסיבה מפוארת לכבוד עצמו,  בילה עם\r\nידידיו עד שלוש לפנות בוקר,  ואחר-כך,  בלי לטרוח לשכב\r\nלישון,  נכנס למכוניתו החדשה ונסע למינֶסוֹטה.\r\nושם החל הכּל להתמוטט על ראשו.  הימים ההם היו כולם\r\nחגיגות והעלאת זכרונות,  ואף-על-פי-כן הבין נאש אט-אט\r\nשהמצב אין לו תקנה.  ריחוקו מג'וּלייט כבר נמשך זמן רב מדי,\r\nועכשיו כשחזר לקחת אותה,  נראה שכבר שכחה מי הוא.  עד אז\r\nחשב שדי יהיה בשיחות הטלפון,  שאם ידבר אִתה פעמיים\r\nבשבוע יישאר איכשהו דמות חיה בעיניה.  אבל מה יודעים בני\r\nשנתיים על שיחות בינעירוניות? חצי שנה היה בשבילה קול ותו\r\nלא,  אוסף ערפִלי של צלילים,  וקמעה-קמעה הפך את עצמו\r\nלרוח-רפאים.  גם לאחר ששהה בבית שניים או שלושה ימים,\r\nנשארה ג'ולייט ביישנית ומהססת במחיצתו ונרתעה מפני\r\nנסיונותיו לחבקה,  כאילו שאינה מאמינה עוד בלב שלם בקיומו.\r\nהיא כבר נעשתה חלק ממשפחתה החדשה,  והוא לא היה אלא\r\nאורח לא-קרוא,  יצור זר שנפל מכוכב אחר.  הוא קילל את עצמו\r\nעל שהשאיר אותה שם,  על שהיטיב כל-כך להסדיר את הדבר.\r\nג'ולייט היתה עתה הנסיכה הקטנה שכל בני הבית אוהבים\r\nאותה.  היו לה שלושה דודנים גדולים ממנה לשחק אִתם,  היה\r\nכלב הלַבּרָדוֹר,  היה החתול,  היתה הנדנדה בחצר האחורית,  היה\r\nכל מה שיכלה לבקש לה. המחשבה שנושל ממעמדו בידי גיסו\r\nהֵמֵרה לו מאוד,  ובימים הבאים היה עליו להתאמץ שלא להראות\r\nאת טינתו.  רֵיי שְווייקֶרט היה שחקן פוטבול לשעבר שנעשה\r\nמאמן ומורה למתמטיקה בבית-ספר תיכון.  תמיד היה בעיני נאש\r\nקצת טמבל,  אך לא היה ספק שיש לו לבחור גישה לילדים. הוא\r\nהיה \"האיש הטוב\",  האבא האמריקני בעל הלב הרחב,  ויחד עם\r\nדוֹנה,  השומרת ששום דבר לא יתפורר,  היתה המשפחה כסלע\r\nאיתן. לנאש היה עכשיו כסף,  אך האוּמנם השתנה משהו באמת?\r\nהוא ניסה לדמיין לו איזה שיפור היה יכול לחול בחייה של\r\nג'ולייט אילו חזרה אתו לבוסטון,  אך לא עלה בידו לגייס אפילו\r\nנימוק אחד להגנתו.  הוא רצה להיות אנוכיי,  לעמוד על זכויותיו,\r\nאך שוב ושוב נפל רוחו,  ולבסוף נכנע לאמת הברורה.  לקרוע\r\nאת ג'וּלייט מתוך כל זה יזיק לה יותר משיועיל.\r\nכשאמר לדונה מה עלה בדעתו,  ביקשה להניאוֹ מזה,  והביאה\r\nרבים מהנימוקים שהטיחה בו שתים-עשרה שנים קודם-לכן,\r\nכשהודיע לה כי בכוונתו לעזוב את הקולג': אל תהיה פזיז,  חכה\r\nעוד קצת,  אל תשרוף את הגשרים אחריך.  היתה לה אותה\r\nארשת של אחות בכירה מודאגת שראה על פניה בכל שנות\r\nילדותו,  ואפילו עכשיו,  כעבור שנות חיי אדם כפול שלושה או\r\nארבעה,  ידע שהיא האדם היחיד בעולם שהוא יכול לבטוח בו.\r\nבסופו של דבר שוחחו עד שעת לילה מאוחרת.  יושבים במטבח\r\nזמן רב לאחר ששכבו רֵיי והילדים לישון.  אך למרות סערת-\r\nהרוח והתבונה של דונה, היתה התוצאה מה שהיתה לפני\r\nשתים-עשרה שנים: נאש התיש אותה עד שפרצה בבכי.  ואז\r\nקיבל את מה שרצה.\r\nהוויתור היחיד שוויתר לה היה הסכמתו לייסד קרן נאמנות\r\nבשביל ג'וּלייט.  דונה חשה שהוא עומד לעשות איזה דבר מטורף\r\n(היא אף אמרה לו זאת בלילה ההוא),  ולפני שיבזבז את הירושה\r\nכולה,  רצתה שיפריש חלק ממנה,  אשר יופקד במקום שאיש לא\r\nיוכל לגעת בו.  למחרת בבוקר בילה נאש שעתיים בחברת מנהל\r\n\"בנק נורתפילד\" ועשה את הסידורים הדרושים.  הוא נשאר שם\r\nכל אותו היום ועוד חלק מיום המחרת,  ואז ארז את חפציו\r\nוהעמיס את תא המטען של מכוניתו.  השעה היתה שעת אחר-\r\nהצהריים ביום חם של סוף יולי,  וכל המשפחה יצאה למדשאה\r\nשלפני הבית להיפרד ממנו.  זה אחר זה חיבק ונישק את הילדים,\r\nוכשהגיע בסוף תורה של ג'ולייט,  הרים אותה בידיו ומעך את\r\nפניו כנגד צווארה להסתיר ממנה את עיניו.  תהיי ילדה טובה,\r\nאמר.  אל תשכחי שאבא אוהב אותך.\r\nהוא אמר להם שבכוונתו לחזור למסצ'וּסֶטס,  אך עד מהרה\r\nמצא עצמו נוסע בכיוון ההפוך.  זה קרה מפני שפסח בטעות על\r\nנתיב העלייה לכביש המהיר - טעות שכיחה למדי - אבל במקום\r\nלנסוע את שלושים הקילומטרים המיותרים,  שהיו מחזירים אותו\r\nאל דרכו,  עלה מתוך דחף רגעי על הנתיב הבא,  בידיעה צלולה\r\nשבכך בחר לבלי שוב בכביש הלא-נכון.  זו היתה החלטה\r\nפתאומית,  ללא מחשבה תחילה,  אך בפרק הזמן הקצר שבין\r\nמחלף למחלף הבין נאש שאין כל הבדל,  ששני הנתיבים הם\r\nבסופו של דבר זהים.  הוא אמנם אמר בוסטון,  אבל רק מפני\r\nשהיה צריך לומר להם משהו,  ובוסטון היתה המלה הראשונה\r\nשעלתה בדעתו.  כי למעשה לא ציפה איש לראותו שם עוד\r\nשבועיים,  ועתה,  כשזמן כה רב עומד לרשותו,  מדוע יטרח\r\nלחזור? זאת היתה תמונת-עתיד מסחררת - לדמיין לו את כל\r\nהחופש הזה,  להבין כמה אין חשיבות לבחירה שיבחר.  הוא יכול\r\nלנסוע לכל מקום שירצה,  יכול לעשות ככל העולה על רוחו,\r\nושום נפש חיה בעולם לא יהיה אכפת לה.  כל עוד אינו שב על\r\nעקבותיו,  כמוהו כבלתי-נראה.\r\nהוא נסע שבע שעות רצופות,  עצר לרגע למלא את המְכָל\r\nבדלק,  ואחר-כך המשיך עוד שש שעות עד שלבסוף הכריעה\r\nאותו העייפות.  אז כבר היה בצפון-מרכז וַאיוֹמינג,  והשחר אך זה\r\nהחל לעלות מעל לקו האופק.  הוא שכר חדר במוֹטֶל,  ישן שינה\r\nעמוקה שמונה או תשע שעות,  ואחר-כך ניגש ברגל למסעדת-\r\nהדרכים הסמוכה ובלע ארוחה של סטיק עם ביצים מתפריט\r\nארוחת-הבוקר המוגשת כל שעות היממה. לפנות ערב חזר\r\nלמכונית,  ושוב נסע כל הלילה,  ולא עצר עד שעבר כמחצית\r\nרוחבה של ניו-מקסיקו.  אחרי אותו לילה שני תפס נאש שאינו\r\nשולט עוד בעצמו,  שהוא נתון בידי איזה כוח מסַכּל,  מַדביר.  הוא\r\nהיה כבעל-חיים שהשתגע,  השועט בעוורון חושים משום-מקום\r\nלשום-מקום,  אך למרות החלטותיו החוזרות ונשנות להיעצר,\r\nלא עלה בידו לעשות זאת.  כל בוקר היה נרדם באמרו לעצמו\r\nשנמאס לו,  שהדבר ייפסק,  וכל יום אחר-הצהריים היה מתעורר\r\nבאותה תשוקה,  באותו דחף לא-נכבש לחזור ולהזדחל אל תוך\r\nהמכונית.  הוא רצה לזכות שוב בבדידות ההיא,  במיאוץ הלילה\r\nההוא בתוך הריקנות,  בנהמת הכביש על-פני עורו.  כל אותם\r\nשבועיים לא חדל,  ובכל יום דחף את עצמו קצת רחוק יותר,  בכל\r\nיום ניסה לנסוע קצת יותר משנסע ביום הקודם,  כך כיסה את כל\r\nחלקה המערבי של הארץ,  בתנועת זיגזג בין אורֶגון לטֶקסאס,\r\nמסתער על הכבישים הענקיים השוממים החוצים את אריזונה,\r\nמונטאנה ויוטה,  אך כאילו לא הביט בשום דבר ולא היה אכפת לו\r\nהיכן הוא נמצא,  ופרט למשפט יחיד שנאלץ לומר פה ושם,\r\nבשעה שקנה דלק או הזמין אוכל,  לא הוציא מפיו אף מלה.\r\nכשחזר נאש לבסוף לבוסטון,  אמר לעצמו שהוא על סף\r\nהתמוטטות עצבים,  אבל זה רק מפני שלא מצא דרך אחרת לתרץ\r\nאת מה שעשה.  בדיעבד התברר לו שהאמת דרמטית הרבה\r\nפחות.  הוא פשוט בוש בעצמו על שנהנה מזה הנאה כה רבה.\r\nנאש הניח שבזה יסתיים העניין,  שעלה בידו להיפטר מהג'וּק\r\nהקטן שנתקע לו בראש ושעתה ישוב בלי קושי אל חייו\r\nהקודמים.  תחילה כאילו התנהל הכל כשורה.  ביום שובו הקניטו\r\nאותו בתחנת הכיבוי על שלא חזר שזוף (\"מה עשית,  נאש,\r\nבילית את החופש במערה?\"),  ועוד לא חלף הבוקר וכבר צחק\r\nלהתחכמויות הרגילות ולבדיחות הגסות,  בלילה ההוא היתה\r\nשרפה גדולה ברוֹקְסבּרי,  וכשהוזעקו כתגבורת עוד שתי\r\nכבאיות,  אף הרחיק נאש לכת ואמר למישהו שהוא שמח להיות\r\nשוב בבית,  שהוא התגעגע לכל הפעילות הזאת.  אבל הרגשות\r\nהאלה לא התמידו,  ולאחר שבוע נוכח שיש בו אי-שקט הולך\r\nוגובר,  שאינו יכול לעצום את עיניו בלילה בלי להיזכר\r\nבמכונית.  ביום החופשה שלו נסע למֵיין ובחזרה,  אך הנסיעה רק\r\nהחמירה את המצב,  כי הותירה אותו לא-מסופק,  רדוף תאווה\r\nלשבת עוד ועוד ליד ההגה.  הוא התאמץ לחזור וליישב את דעתו,\r\nאבל מחשבותיו נדדו שוב ושוב אל הכביש,  אל התרוממות-הרוח\r\nשחווה בשבועיים ההם,  ואט-אט החל לראות את עצמו כמקרה\r\nאבוד.  אמנם לא רצה להתפטר מהעבודה,  אבל מאחר שלא\r\nהגיעה לו עוד חופשה - איזו בררה היתה לו? שבע שנים עבד\r\nנאש במחלקת הכבאות,  ואפילו המחשבה על אפשרות כזאת\r\nנראתה לו מופרכת - להשליך את כל זה על יסוד איזה דחף בגלל\r\nסערה פנימית לא-מוגדרת.  זו העבודה היחידה שהיתה לה\r\nמשמעות כלשהי בעיניו,  ותמיד בירך את מזלו הטוב על שזימן\r\nלו אותה.  לאחר שעזב את הקולג',  התעסק שנים אחדות בכל\r\nמיני דברים - עבד כזבן בחנות ספרים,  מוביל רהיטים,  מוזג\r\nבבאר,  נהג מונית - ולמבחן הקבלה לכבאות ניגש רק מתוך\r\nגחמה,  משום שמישהו שהכיר לילה אחד במוניתו עמד לגשת\r\nלמבחן ושיכנע את נאש לנסות זאת גם הוא.  האיש ההוא לא\r\nהתקבל,  ואילו נאש זכה בציון הגבוה ביתר שניתן באותה שנה,\r\nופתאום הוצעה לו עבודה שלא חשב עליה מאז היה בן ארבע.\r\nדונה צחקה כשטילפן ובישר לה זאת,  אך הוא בכל זאת הלך\r\nונרשם לקורס.  אין ספק שזו היתה בחירה מוזרה,  אך העבודה\r\nעניינה אותו והמשיכה להַנות אותו,  ומעולם לא ניסה להתחקות\r\nעל הסיבות הנעלמות שהביאוהו להתמיד בה.  רק חודשים\r\nספורים קודם-לכן אפילו לא היה יכול להעלות בדעתו שיפרוש\r\nמהשירות,  אך זה היה לפני שנהפכו חייו לאופרת-סבון,  לפני\r\nשפערה האדמה סביבו את פיה ובלעה אותו.  אולי הגיע הזמן\r\nלחולל שינוי.  עדיין היו לו יותר משישים אלף דולר בבנק,  ואולי\r\nכדאי לו להשתמש בהם כדי לצאת כל עוד הוא יכול.\r\nהוא אמר למפקד התחנה שהוא עובר למינסוטה.  זה נשמע\r\nכסיפור מתקבל על הדעת,  ונאש השתדל מאוד לעשותו משכנע,\r\nואף סיפר באריכות כלשהי איך קיבל הצעה להיכנס לעסק עם\r\nידיד של גיסו (שותפות בחנות לכלי-עבודה וחומרי בניין,\r\nדווקא) ומדוע חשב שטוב יהיה לבתו לגדול בסביבה ההיא.\r\nהמפקד בלע את הסיפור,  אבל זה לא מנע אותו מלקרוא לנאש\r\nאידיוט.  \"הכל בגלל האשה המטומטמת הזאת שלך,\" אמר.\r\n\"מהיום שהיא לקחה את מה שיש לה בין הרגליים והלכה ממך,\r\nהשכל שלך דפוק,  נאש.  אין דבר יותר עצוב מזה.  לראות איש\r\nטוב נופל בגלל בעיות עם נקבה.  קח את עצמך בידיים,  בחור.\r\nתשכח מהתכניות הדביליות האלה ותעשה את העבודה שלך.\"\r\n\"מצטער,  המפקד,\" אמר נאש,  \"אבל כבר חשבתי והחלטתי.\"\r\n\"חשבת? איך חשבת? הרי כבר לא נשאר לך מוח.\"\r\n\"אתה סתם מקנא,  זה הכל.  היית נותן את היד הימנית שלך\r\nבשביל להתחלף אתי.\"\r\n\"ולעבור למינסוטה? תשכח מזה,  חביבי. יש עשרת אלפים\r\nדברים שהייתי עושה לפני שהייתי הולך לחיות מתחת לשלג\r\nתשעה חודשים בשנה.\"\r\n\"טוב,  אם תגיע לשם אי-פעם,  אל תשכח לקפוץ להגיד שלום.\r\nאני אמכור לך איזה פטיש או משהו.\"\r\n\"יותר טוב מברג,  נאש.  עם מברג אולי הייתי יכול לסדר את\r\nהבורג שחסר לך בראש.\"\r\nעתה,  לאחר שעשה את הצעד הראשון,  לא התקשה להמשיך\r\nעד הסוף.  בחמשת הימים הבאים הסדיר את ענייניו; טילפן\r\nלבעל-הבית שלו ואמר לו לחפש דייר חדש,  תרם רהיטים\r\nל\"צבא הישועה\",  ביטל את אספקת הגז והחשמל,  ניתק את\r\nהטלפון.  היו בפעולות אלה אלימות וחוסר-מעצורים שגרמו לו\r\nסיפוק עמוק,  אך שום דבר לא השתווה להנאה שבהשלכת\r\nחפצים החוצה.  בלילה הראשון בילה כמה שעות באיסוף\r\nמיטלטליה של תֶרֶז ודחיסתם לתוך שקי אשפה,  וכך נפטר ממנה\r\nסופית במעשה היטהרות שיטתי,  בקבורה המונית של כל חפץ\r\nוחפץ שיש בו זכר קלוש שבקלושים לנוכחותה.  הוא עט על ארון\r\nהבגדים שלה וגרף החוצה את מעיליה ואפודותיה ושמלותיה;\r\nרוקן את מגֵרותיה מלבנים,  גרביים ותכשיטים; הוציא את כל\r\nתמונותיה מאלבום הצילומים; זרק לפח את מערכות האיפור\r\nושבועוני האופנה שלה; השליך את ספריה,  תקליטיה,  השעון\r\nהמעורר,  בגדייהים והמכתבים שלה.  כך,  כביכול,  נשבר הקרח,\r\nוכשהחל לבחון למחרת אחר-הצהריים את חפציו שלו,  נהג נאש\r\nבאותה יסודיות אכזרית והתייחס לעברו כאילו הוא גל אשפה\r\nשיש לסלקו.  תכולת המטבח כולה נמסרה למקלט לחסרי-בית\r\nבדרום בוסטון.  ספריו נמסרו לתלמידת התיכון שגרה למעלה;\r\nכפפת הבייסבול שלו ניתנה לילד הקטן שגר מול; אוסף תקליטיו\r\nנמכר לחנות לחפצים משומשים בקֵיימבּרידג'.  המהלכים האלה\r\nהיו כרוכים במידה כלשהי של כאב,  אך נאש החל כמעט לקבל\r\nבברכה את הכאב הזה,  לחוש שהוא משַווה לו אצילוּת,  כאילו\r\nשככל שיתרחק מאישיותו הקודמת,  כן ייטב לו בעתיד.  הוא\r\nהרגיש כמי שהתאזר סוף-סוף עוז לתקוע כדור בראשו - אך\r\nלגביו לא היה הכדור מוות אלא חיים,  המַפץ המחולל את לידתם\r\nשל עולמות חדשים.\r\nהוא ידע שגם הפסנתר חייב להימכר,  אבל הניח אותו לסוף,\r\nמיאן לוותר עליו עד הרגע האחרון ממש.  זה היה פסנתר\r\n\"בּוֹלדווין\" זקוף שקנתה לו אמו ליום הולדתו השלושה-עשר,\r\nוהוא תמיד הכיר לה טובה על כך,  כי ידע בכמה מאמצים עלתה\r\nלה השגת הכסף.  נאש לא השלה את עצמו לגבי נגינתו,  אך\r\nבדרך-כלל הצליח להקדיש לכלי כמה שעות כל שבוע,  והיה\r\nיושב וחוזר כמיטב יכולתו על אחדות מהיצירות שלמד בילדותו.\r\nהדבר הביא לו תמיד רוגע,  כאילו סייעה לו המוסיקה לראות את\r\nהעולם ביתר בהירות,  להבין את מקומו בסדר הדברים הלא-\r\nנראה.  עתה,  כשהיה הבית ריק והוא מוכן לדרך,  השתהה עוד\r\nיום כדי לערוך רסיטל פרידה ארוך לפני הקירות החשופים.  זו\r\nאחר זו ניגן כמה עשרות מהיצירות החביבות עליו,  החל\r\nב\"מתרסים המסתוריים\" של קוּפֶּרֶן וכלה ב\"וַאלס הג'יטֶרבּאג\"\r\nשל פַאטְס ווֹלֶר,  הלם בקלידים עד שקהו אצבעותיו והוא נאלץ\r\nלחדול.  אחר-כך טילפן לאיש שכיוון לו את הפסנתר בשש\r\nהשנים האחרונות (עיוור ושמו אַנטוֹנֶלִי) והסכים למכור לו את\r\nהפסנתר בארבע מאות וחמישים דולר.  עד שבאו הסבלים,\r\nלמחרת בבוקר,  הספיק נאש להוציא את הכסף על קלטות\r\nלמכשיר שבמכוניתו.  זו היתה בעיניו מחווה נכונה - להפוך\r\nצורת מוסיקה אחת לצורה אחרת - והאיזון שבעסקת החליפין\r\nמצא חן בעיניו.  אחר-כך לא נותר עוד מה שיעכב בעדו.  הוא\r\nנשאר רק עד שחילצו אנשיו של אנטונלי את הפסנתר מן הבית,\r\nואז,  בלי לטרוח להיפרד מאיש,  הסתלק.  הוא פשוט יצא,  נכנס\r\nלמכוניתו והסתלק.\r\nלא היתה לנאש שום תכנית מוגדרת.  בעיקר התכוון להניח\r\nלעצמו להיסחף בזרם זמן-מה,  לנדוד ממקום למקום ולראות מה\r\nיקרה.  הוא שיער שזה יימאס לו לאחר שניים-שלושה חודשים,\r\nואז ישב ויתלבט מה הלאה.  אך הנה עברו חודשיים,  ועדיין לא\r\nהיה מוכן לוותר.  אט-אט התאהב בחיי החופש והעדר-האחריות\r\nהחדשים שלו,  ומשעה שקרה הדבר,  לא היתה עוד כל סיבה\r\nלהפסיק.\r\nעיקר-העיקרים היה המהירות,  ההנאה לשבת במכונית\r\nולהזניק עצמו קדימה דרך המרחב.  זה נעשה יתרון ראשון\r\nבמעלה,  רעב שיש להשביעו בכל מחיר.  שום דבר סביבו לא\r\nארך יותר מרגע,  וכשרדפו הרגעים זה אחר זה נדמה לו כי רק\r\nהוא עצמו מוסיף להתקיים.  הוא היה נקודה קבועה במערבולת\r\nשל שינויים,  גוף יציב,  דומם לגמרי,  שעה שהעולם חולף דרכו\r\nבדהרה ונעלם.  המכונית נעשתה קודש-הקודשים של חסינות\r\nמכל פגע,  מִפלט שבו לא יוכל עוד שום דבר להזיק לו.  כל עוד\r\nהוסיף לנסוע,  היה פטור מכל עול,  לא נשא על גבו אף לא חלקיק\r\nקטן של חייו הקודמים.  אין זאת אומרת שלא עלו בו זכרונות,  אך\r\nדומה ששוב לא הביאו עמם את המכאוב הישן.  אולי היה לזה\r\nקשר למוסיקה,  לקלטות האינסופיות של באך ומוצרט וּוֶרדי\r\nשהאזין להן בשעה שישב ליד ההגה,  כאילו נבעו הצלילים\r\nמתוכו והציפו את הנוף,  הפכו את העולם הנראה לבבואה של\r\nהרהוריו.  כעבור שלושה או ארבעה חודשים די היה לו להיכנס\r\nלמכונית ומיד חש שהוא נפרד מגופו,  שברגע שילחץ ברגלו על\r\nדַוושת ויתחיל לנסוע,  תישא אותו המוסיקה למחוזות של\r\nחוסר-משקל.\r\nכבישים ריקים היו עדיפים תמיד מכבישים עמוסים.  כך\r\nנדרשו פחות הרפיות והאטות,  וכיוון שלא היה צריך לשים לב\r\nלמכוניות אחרות,  היה יכול לנהוג מתוך בטחון שמחשבותיו לא\r\nייקטעו.  לכן השתדל לעקוף מרכזי אוכלוסין גדולים והגביל\r\nעצמו לאזורים הפתוחים והלא-מיושבים: צפון ניו-יורק וניו-\r\nאינגלנד,  האזור החקלאי השטוח של לב היבשת,  המדבריות\r\nהמערביים. גם ממזג-אוויר רע היה צורך להימנע,  כי הפריע\r\nלנהיגה לא פחות מהתנועה,  וכשבא החורף על סערותיו וקשייו,\r\nפנה דרומה וכמעט בלי יוצא-מן-הכלל נשאר שם עד האביב.\r\nואף-על-פי-כן,  גם בתנאים הטובים ביותר ידע נאש,  ששום\r\nכביש אינו לגמרי נטול-סכנות.  היו תקלות רבות להישמר\r\nמפניהן,  והכל היה עלול לקרות בכל רגע.  פניות פתאומיות\r\nוחורים באספלט,  התפוצצות צמיג,  נהגים שתויים,  היסח-דעת\r\nקל שבקלים - כל אחד מאלה די היה בו להרוג אותך בן-רגע.\r\nנאש ראה כמה וכמה תאונות קטלניות במשך החודשים שעשה\r\nעל הכביש,  ופעם או פעמיים היה הוא עצמו קרוב להתנגשות\r\nכחוט השערה.  את ההינצלויות הללו ברגע האחרון קיבל בברכה\r\nדווקא.  הן הוסיפו נופך של סיכון למעשיו,  וזה,  יותר מכל,  היה\r\nמה שביקש: להרגיש שלקח את חייו לידיו.\r\nהוא נהג לשכור חדר במוטל היכן שהוא,  לאכול ארוחת-ערב,\r\nואחר-כך לחזור לחדרו ולקרוא שעתיים-שלוש.  לפני ששכב\r\nלישון היה יושב עם אטלס הכבישים שלו ומתכנן את הדרך\r\nשיעבור למחרת,  בוחר יעד ומתווה במדוקדק את מסלול\r\nהנסיעה.  הוא ידע שאין זו אלא אמתלה,  שהמקומות עצמם אין\r\nלהם כל משמעות,  אך הקפיד על שיטה זו עד הסוף - ולו רק\r\nכאמצעי לפסק בו את תנועותיו,  לתת לעצמו סיבה להיעצר לפני\r\nשימשיך בנסיעה.  בספטמבר ביקר אצל קבר אביו בקליפורניה,\r\nנסע לעיירה ריגְס ביום שרבי אחר-הצהריים אך ורק כדי\r\nלראותו במו עיניו.  הוא רצה לתת ממשות להרגשותיו בעזרת\r\nתמונה כלשהי,  גם אם לא תהיה התמונה הזאת אלא כמה מלים\r\nומספרים חקוקים בלוח אבן.  העורך-דין שטילפן בעניין הכסף\r\nנענה להזמנתו לארוחת-צהריים,  ואחר-כך הראה לנאש את\r\nהבית שהתגורר בו אביו ואת החנות לכלי-עבודה שהחזיק\r\nבאותן עשרים ושש שנים.  נאש קנה כמה כלים למכוניתו (מפתח\r\nברגים,  פנס,  מד לחץ אוויר),  אך בשום פנים לא יכול להביא\r\nעצמו לידי שימוש בהם,  וכל שאר הימים של אותה שנה היתה\r\nהחבילה מונחת לא פתוחה בפינה נידחת בתא המטען.  בפעם\r\nאחרת מצא את עצמו פתאום עייף מרוב נהיגה,  ובמקום\r\nלהתעקש להמשיך ללא תכלית,  שכר חדר במלון קטן במיאמי\r\nביץ' ובילה תשעה ימים רצופים בישיבה על שפת הברֵכה\r\nוקריאת ספרים. בנובמבר נתקף בולמוס של הימורים בלַאס\r\nוֶגַאס,  ובדרך נס יצא ללא הפסד או רווח לאחר ארבעה ימים של\r\n\"עשרים ואחת\" ורוּלֶטה,  וזמן לא רב אחר-כך בילה חצי חודש\r\nבשיטוט אטי בדרום העמוק,  השתהה בכמה מערי הדֶלתה של\r\nלואיזיאנה,  ביקר אצל ידיד שעקר לאטלנטה,  וערך שיט על\r\nהאֶוֶרגלֵיידְס. כמה מהתחנות האלה היו כורח המציאות,  אך\r\nמשעה שמצא נאש את עצמו במקום כלשהו,  ניסה בדרך-כלל\r\nלהפיק מכך תועלת ולסייר מעט בסביבה.  הלא הסאאב נזקקה\r\nלטיפול,  וכשמד המרחק נע בקצב של מאות קילומטרים בכל\r\nיום,  נחוצות פעולות רבות: החלפת שמן,  סיכה,  כיוון גלגלים,\r\nוכל הכוונונים העדינים והתיקונים שיאפשרו לו להמשיך\r\nבנסיעה.  לעתים חש תסכול על שהוא נאלץ לערוך חניות אלה,\r\nאבל כשהמכונית הוכנסה למוסך לעשרים וארבע או לארבעים\r\nושמונה שעות,  לא היתה לו בררה אלא לשבת ולחכות בסבלנות\r\nעד שתהיה מוכנה שוב לעלות על הכביש.\r\nכבר בתחילה שכר לו תא דואר בסניף הדואר של נורתפילד,\r\nובראשית כל חודש נהג נאש לעבור שם כדי לקחת את חשבונות\r\nכרטיסי-האשראי שלו ולבלות ימים אחדים בחברת בתו.  זה היה\r\nהחלק היחיד בחייו שלא השתנה,  ההתחייבות היחידה שהוסיף\r\nלקיימה.  לביקור מיוחד בא לרגל יום הולדתה של ג'ולייט\r\nבאמצע אוקטובר (עמוס מתנות לעייפה),  וחג-המולד נהפך\r\nלמסכת של פעילות רעשנית בת שלושה ימים,  שבמהלכם\r\nהתחפש נאש לסנטה קלוס ושיעשע את כולם בשירה ובנגינה\r\nבפסנתר.  כעבור פחות מחודש נפתחה לפניו במפתיע דלת\r\nשנייה.  הדבר קרה בבֶּרקלי,  קליפורניה,  וכמו רוב הדברים\r\nשקרו לו בשנה ההיא,  התרחש לגמרי באקראי.  כשנכנס יום\r\nאחד אחר-הצהריים לחנות לקנות ספרים לקטע הבא של מסעו,\r\nנתקל סתם כך באשה שהכיר פעם בבוסטון.  שמה היה פיונה\r\nוֶלְס, והיא מצאה אותו עומד לפני המדף של ספרי שקספיר\r\nומתקשה להחליט איזו מהדורה של כל כתביו בכרך אחד יקח\r\nאתו.  הם לא התראו שנתיים או קצת יותר,  אך היא במקום\r\nלברכו לשלום בדרך מקובלת,  התגנבה עד אליו,  הקישה\r\nבאצבעה על אחת המהדורות ואמרה,  \"קח את זאת, ג'ים. יש בה\r\nההערות הכי טובות והאות בה היא הקריאה ביותר.\"\r\nפיונה היתה עיתונאית שכתבה עליו פעם כתבה ב\"גלוב\" -\r\n\"שבוע בחייו של כבאי בוסטוני\".  זו היתה הפטפטת הרגילה של\r\nמוספי יום א',  כולל תצלומים והערות מפי חבריו,  אבל\r\nהעיתונאית נראתה לו משעשעת,  ואפילו מצאה חן בעיניו,\r\nולאחר שהתלוותה אליו לכל מקום יומיים או שלושה ימים,  חש\r\nשהיא מתחילה להימשך אליו.  מבטים מסוימים הוטלו,  נגיעות\r\nאצבע מקריות אירעו בתכיפות רבה והולכת - אך נאש היה אז\r\nאיש נשוי,  ומה שהיה עשוי להתרחש ביניהם לא התרחש.  כמה\r\nחודשים לאחר פרסום הכתבה קיבלה פיונה עבודה\r\nב\"אַסוֹשיאֵייטֶד פְּרֶס\" בסן פרנסיסקו,  ומאז אבדו לו עקבותיה.\r\nהיא גרה בבית קטן לא רחוק מחנות הספרים,  וכשהזמינה\r\nאותו לשם לשוחח על הימים ההם בבוסטון,  הבין נאש שהיא\r\nעדיין בגפה.  כשהגיעו עוד לא היתה השעה ארבע,  אך הם פתחו\r\nמיד בשתייה עתירת אלכוהול ושברו את חותמו של בקבוק \"ג'ק\r\nדניאלס\" חדש ללוות את שיחתם בסלון.  לא עברה שעה ונאש\r\nהתיישב על הספה ליד פיונה,  וכעבור זמן לא רב כבר תחב את\r\nידו לתוך חצאיתה.  היה מין כורח מוזר בדבר,  כך חש,  כאילו\r\nדרשה פגישתם המקרית תגובה מופלגת,  רוח של חגיגה\r\nוהפקרות.  יותר משעשו ליצירת אירוע עשו מאמץ שלא להפסיד\r\nאותו,  וכאשר כרך נאש את זרועותיו על גופה העירום של\r\nפיונה,  היתה תשוקתו אליה עזה כל-כך עד שכבר כמעט גבלה\r\nבתחושה של אבדן - כי ידע שנגזר עליו לאכזב אותה בסופו של\r\nדבר,  שבמוקדם או במאוחר יבוא רגע שירצה להיות שוב\r\nבמכונית.\r\nארבעה לילות בילה בחברתה,  ואט-אט גילה שהיא אמיצת-\r\nלב ונבונה הרבה יותר מששיער.  \"אל תחשוב שלא רציתי שזה\r\nיקרה,\" אמרה לו בלילה האחרון. \"אני יודעת שאתה לא אוהב\r\nאותי,  אבל זאת לא אומרת שאני לא הבחורה המתאימה לך.  אתה\r\nמופרע,  נאש,  ואם אתה מוכרח ללכת,  טוב,  אתה מוכרח ללכת.\r\nאבל בכל-זאת תזכור שאני כאן.  אם פתאום יתחשק לך שוב\r\nלזחול לתוך התחתונים של מישהי,  תחשוב קודם-כל על\r\nהתחתונים שלי.\"\r\nהוא לא יכול היה שלא לרחם עליה,  אבל ברחמיו נמהלה גם\r\nמידה של התפעלות - אולי אפילו משהו יותר מזה; מחשבה\r\nשאולי היא מישהי שהוא עשוי לאהוב,  אחרי ככלות הכל,  לרגע\r\nקט חש פיתוי לבקש ממנה שתינשא לו,  ופתאום דימיין לו חיים\r\nשל עקיצות הדדיות ומין נעים עם פיונה,  את ג'ולייט גדלה עם\r\nאחים ואחיות,  אבל לא הצליח להוציא את המלים מפיו.  \"אני\r\nנוסע רק לזמן קצר,\" אמר לבסוף.  \"הגיע זמן הביקור שלי\r\nבנורתפילד.  את מוזמנת לבוא גם כן אם אַת רוצה,  פיונה.\"\r\n\"בטח.  ומה לדעתך יקרה לעבודה שלי? שלושה ימי מחלה\r\nאחד אחרי השני זה כבר די מוגזם,  לא?\"\r\n\"אני צריך להיות שם בגלל ג'ולייט,  הרי את יודעת.  זה\r\nחשוב.\"\r\n\"יש הרבה דברים חשובים.  רק אל תיעלם לתמיד,  זה הכל.\"\r\n\"אל תדאגי,  אני אחזור.  עכשיו אני איש חופשי,  ואני יכול\r\nלעשות כל מה שמתחשק לי. \"\r\n\"כאן אמריקה,  נאש.  הבית המחורבן של האנשים החופשים,\r\nשכחת? כולנו יכולים לעשות מה שאנחנו רוצים.\"\r\n\"לא ידעתי שאת כל-כך פטריוטית.\"\r\n\"אתה יכול לשים על זה את הדולר האחרון שלך,  חבר.\r\nהמדינה מעל לכל.  לכן אני אשב ואחכה שתופיע לי שוב.  כי אני\r\nחופשייה לעשות צחוק מעצמי.\"\r\n\"אמרתי לך שאני אחזור.  הרגע הבטחתי.\"\r\n\"אני יודעת שהבטחת.  אבל זאת לא אומרת שאתה גם\r\nתקיים.\"\r\nהיו לו לפניה נשים אחרות,  סדרה של קשרים חטופים\r\nומפגשים ללילה אחד,  אך אף לא אחת שהבטיח לה הבטחות.\r\nהגרושה בפלורידה,  למשל,  והמורה שדונה ניסתה לשדך לו\r\nבנורתפילד,  והמלצרית הצעירה ברינו - כולן נמוגו.  פיונה\r\nהיתה היחידה שהיתה לה איזו משמעות בעיניו ומאז פגישתם\r\nהמקרית הראשונה בינואר ועד סוף יולי כמעט שלא עברו עליו\r\nיותר משלושה שבועות בלי שיבקר אצלה.  לפעמים היה מטלפן\r\nלה מהדרך,  וכשלא היתה בבית,  היה משאיר לה הודעות\r\nמצחיקות על המשיבון - סתם כדי להזכיר לה שהוא חושב עליה.\r\nוכשחלפו החודשים,  יקר בעיניו יותר ויותר גופה השמנמן,\r\nהגולמני משהו של פיונה: השדיים הגדולים,  המגושמים כמעט;\r\nהעקמימות הקלה של השיניים הקדמיות; השער הבלונדי השופע\r\nמדי וגולש בלי סדר בהמון של בקבוקים ותלתלים.  שער\r\nפְּרֵה-רפאליטי,  כך כינתה אותו פעם,  ואף כי נאש לא ידע למה\r\nהיא מתכוונת,  נראה הביטוי קולע למשהו באישיותה,  מגדיר\r\nבמדויק איזו תכונה פנימית שלה שהופכת את העדר-החן שלה\r\nלצורה של יופי.  כה שונה היתה מתֶרֶז - תרז הכהה ורפת-\r\nהאברים,  תרז הצעירה עם בטנה השטוחה וגפיה הארוכים,\r\nהחטובים - אבל פגמיה של פיונה הוסיפו להסעיר אותו,  כיוון\r\nשעוררו את התחושה שהתעלסותם היא יותר מסתם מגע מיני,\r\nיותר מהזדווגותם המקרית של שני גופים.  סיום ביקוריו הלך\r\nוקשה עליו,  והשעות הראשונות על הכביש היו תמיד מלאות\r\nספקות.  לאן הוא נוסע,  בעצם,  ומה הוא מנסה להוכיח? אבסורד\r\nהיתה בעיניו נסיעתו ממנה - וכל זאת לשם לינה במיטת מוֹטֶל\r\nגבשושית בפאתי שום-מקום.\r\nואף-על-פי-כן הוסיף לנסוע,  נע בלי רחם ברחבי היבשת,  ועם\r\nחלוף הזמן חש יותר ויותר שלום בנפשו.  אם היה כאן חסרון\r\nכלשהו,  היה פשוט זה שהדבר חייב להסתיים,  שלא יוכל\r\nלהמשיך חיים אלה לנצח.  בתחילה נראה לו הכסף כאוצר לא\r\nנדלה,  אבל לאחר שהעביר חמישה או שישה חודשים בנסיעה,\r\nכבר הוצאה יותר ממחציתו.  לאט אך בבטחה נהפכה ההרפתקה\r\nלפרדוקס.  הכסף הוא האחראי לחירותו,  אך בכל פעם שהשתמש\r\nבו לקניית עוד נתח מן החירות הזאת,  גם שלל מעצמו נתח שווה\r\nשלה.  הכסף הניע אותו הלאה,  אך בו-בזמן היה גם מנגנון של\r\nאָבדן, שהוליך אותו בתוקף אל המקום שיצא ממנו. באמצע\r\nהאביב הבין נאש שאי-אפשר עוד להתעלם מן הבעיה.  עתידו לא\r\nבטוח,  ואם לא יגיע להחלטה מתי לחדול,  בקושי יהיה לו עתיד\r\nכלל.\r\nבראשית דרכו נהג בפזרנות פזיזה,  פינק את עצמו ללא\r\nהגבלה בביקורים במסעדות ובבתי-מלון מסוג א',  בשתיית\r\nיינות משובחים ובקניית צעצועים יקרים לג'ולייט ולדודניה,  אך\r\nלאמיתו של דבר לא היתה בנאש שום להיטות מובהקת אחר\r\nמותרות,  כל חייו חי בצמצום רב מכדי שיקדיש להם מחשבה\r\nמרובה ולאחר שפגה תחושת החידוש שבירושה,  חזר להרגליו\r\nהצנועים הישנים: אכל מזון פשוט,  לן במוטלים זולים,  הוציא\r\nמעט מאוד על בגדים. מפעם לפעם היה מרשה לעצמו לבזבז כסף\r\nעל קלטות של מוסיקה או על ספרים,  אך לא יותר מזה.  היתרון\r\nהאמיתי של הכסף לא היה בזה שהקנה לו דברים,  אלא בזה\r\nשאיפשר לו לא לחשוב על כסף.  ועתה,  כשהוכרח לחשוב עליו\r\nשוב,  בא לכלל הסכם עם עצמו; הוא ימשיך עד שישארו לו\r\nעשרים אלף דולר,  ואז יחזור לברקלי ויציע לפיונה נישואים.\r\nהוא לא יהסס; הפעם אכן יעשה זאת.\r\nהוא הצליח למשוך עד סמוך לסוף יולי.  ואולם,  כאשר התחיל\r\nהכל להסתדר,  בדיוק אז בגד בו מזלו הטוב.  החבר-לשעבר של\r\nפיונה,  שיצא מחייה כמה חודשים לפני שנאש נכנס אליהם,\r\nהתחרט,  כנראה,  וחזר ופיונה,  במקום שתשמח על הצעתו של\r\nנאש,  בכתה יותר משעה והסבירה לו מדוע עליו לחדול לבוא\r\nאליה.  אני לא יכולה לסמוך עליך,  ג'ים,  אמרה שוב ושוב.  אני\r\nפשוט לא יכולה לסמוך עליך.\r\nבעומק לבו ידע שהיא צודקת,  אך לא היה בזה כדי להקל עליו\r\nאת ספיגת המהלומה.  לאחר שעזב את ברקלי,  נדהם מן\r\nהמרירות והכעס שנפלו עליו.  הלהבות הללו בערו ימים רבים,\r\nוגם כשהחלו לדעוך לא חזר לאיתנו אלא הידרדר ושקע בתקופה\r\nשנייה,  ממושכת יותר של סבל.  המֶלַנכּוֹליה באה במקום הזעם,\r\nושוב לא יכול היה לחוש אלא עצבות עמומה ולא-מוגדרת,\r\nכאילו נגזל לאט-לאט הצבע מכל מה שראה.  שעה קלה\r\nהשתעשע במחשבה שיעבור למינסוטה ויחפש שם עבודה.  הוא\r\nשקל אפילו לשוב לבוסטון ולבקש שיחזירו אותו לעבודתו\r\nהקודמת,  אבל הרעיון לא עורר בו התלהבות,  ועד מהרה זנח את\r\nהמחשבות האלה. בימים הנותרים של חודש יולי המשיך לנדוד,\r\nבילה במכונית שעות רבות יותר משבילה קודם,  ובימים\r\nמסוימים הציב לו כאתגר לעבור את סף העייפות: לנסוע\r\nשש-עשרה או שבע-עשרה שעות רצופות,  לנהוג כאילו יש\r\nבדעתו להעניש את עצמו בכיבוש גבולות חדשים של סיבולת.\r\nבהדרגה הגיע לכלל הכרה שהוא תקוע,  שאם לא יקרה משהו\r\nבקרוב,  הוא עתיד להוסיף ולנסוע עד שכל הכסף יאזל.  בעת\r\nביקורו בנורתפילד,  בראשית אוגוסט,  הלך לבנק ומשך את מה\r\nשנשאר מירושתו,  המיר את היתרה כולה למזומנים - צרור קטן\r\nומסודר של שטרות בני מאה דולר,  שאיחסן אותו בתא המסמכים\r\nשל מכוניתו.  כך חש שיש לו מעט יותר שליטה במשבר,  כאילו\r\nערמת הכסף ההולכת ופוחתת היא העתק מדויק של מצבו\r\nהפנימי.  בשבועיים הבאים לן במכונית וכפה על עצמו צמצומים\r\nמחמירים מאין כמוהם,  אך הסכומים שנחסכו היו בסופו של דבר\r\nזעומים,  והדבר גרם לו הרגשה של עליבות ודכדוך.  אין טעם\r\nלהיכנע ככה,  החליט,  זו גישה מוטעית.  בדעה נחושה לשפר את\r\nמצב-רוחו נסע נאש לסָרָטוֹגה ושכר חדר ב\"מלון אדֶלפי\".  זו\r\nהיתה עונת המרוצים,  ושבוע שלם בילה את כל שעות אחר-\r\nהצהריים במסלול והימר במאמץ להגדיל שוב את צרור\r\nהשטרות שלו.  משוכנע היה שמזלו ישחק לו,  אך פרט להצלחות\r\nמסחררות אחדות בסוסים מעוטי סיכויים,  הפסיד פעמים רבות\r\nיותר משזכה,  ועד שעלה בידו להתנתק משם,  אבד עוד נתח של\r\nהונו.  הוא כבר היה בדרכים שנה ויומיים,  ונותרו לו רק מעט\r\nיותר מארבעה-עשר אלף דולר.\r\nנאש עוד לא הגיע לכלל יאוש גמור,  אבל חש שהוא הולך\r\nומתקרב לזה,  שדי בעוד חודש או חודשיים להכניסו לפָּניקה\r\nאדירה.  הוא החליט לנסוע לניו-יורק,  אבל במקום לנסוע בכביש\r\nהמהיר,  בחר לשוטט לו בנחת בכבישים הצדדיים.  הבעיה\r\nהעיקרית היא העצבים,  אמר לעצמו,  וביקש להיווכח אם נסיעה\r\nאטית לא תסייע לו להירגע.  הוא יצא לדרך לאחר ארוחת-בוקר\r\nמוקדמת במסעדת-הדרכים \"סְפָּא סיטי\",  ובשעה עשר היה\r\nאי-שם במרכז מחוז דַאצֶ'ס.  עד אז לא ידע רוב הזמן היכן הוא,\r\nאך כיוון שלא היתה כל חשיבות למקום הימצאו,  לא טרח\r\nלהסתכל במפה.  לא הרחק מהכפר מילברוק האט את מהירות\r\nנסיעתו לארבעים או חמישים קילומטרים לשעה.  הוא היה על\r\nכביש דו-מסלולי צר,  בין חוות סוסים ושדות מרעה,  וכבר יותר\r\nמעשר דקות לא ראה מכונית אחרת.  כשהגיע לראשה של גבעה\r\nנמוכה,  שהיה אפשר לצפות למרחק כמה מאות מטרים,  ראה\r\nפתאום דמות נעה לצד הדרך.  המראה היה צורם בנוף הפַּסטורלי\r\nההוא: איש כחוש ומרופט מקרטע קדימה,  כושל ומתנודד כעומד\r\nליפול על פניו בכל רגע.  תחילה נדמה לנאש שהוא שיכור,  אך\r\nמיד נזכר שעדיין מוקדם מדי בבוקר להיות במצב כזה.  אף כי\r\nבדרך-כלל סירב לעצור לטרמפיסטים,  לא עמד בפני הפיתוי\r\nלהאט כדי להיטיב לראותו. רעש שילוב ההילוכים העיר את\r\nתשומת-לבו של הזר לנוכחותו,  וכשראה אותו נאש מסתובב,\r\nהבין מיד שהאיש בצרה. הוא היה הרבה יותר צעיר מכפי\r\nשנראה מאחור,  בן עשרים ושתיים או עשרים ושלוש לכל\r\nהיותר,  ובלי ספק הוכה ונחבל. בגדיו היו קרועים,  פניו מכוסים\r\nשריטות וחַבּוּרות, ומדרך עמידתו כשהתקרבה המכונית, ניכר\r\nשהוא בקושי יודע היכן הוא נמצא.  האינסטינקטים של נאש\r\nאמרו לו להמשיך בנסיעה,  אך הוא לא יכול לשכנע את עצמו\r\nלהתעלם ממצוקתו של הצעיר.  עד שנתן דעתו על מה שהוא\r\nעושה כבר בלם את המכונית,  פתח את החלון בצד הנוסע,\r\nוהתכופף לשאול את הזר אם הוא זקוק לעזרה.  וכך נכנס ג'ק\r\nפוצי אל חייו של נאש.  כך,  לטוב או לרע,  החל כל העניין,\r\nבבוקר יפה אחד בסוף הקיץ.\r\nסוף עמוד 22",
    "Author": "פול אוסטר",
    "Language": "אנגלית",
    "Translator": "משה רון"
}