{
    "Article-name": "טמגוצ׳י",
    "Article-text": "\r\nהטמגוצ'י של הבן שלי חטף איידס. לא יותר משלושים פּיקסֶלים יצרו את חיית המחמד הווירטואלית על צג ה-LCD הקטן, אבל המחלה היתה ניכרת לעין. הוא נראה כמו חולה איידס, אתם יודעים? רזה יותר מקודם. כמה מהפיקסלים שלו דהו, ואישוני עיניו הענקיות היו קטנים יותר, ובהו בהבעה ריקה.\r\nרק כמה שבועות קודם לכן קניתי ללוּק את הטמגוצ'י, ששמו מימוּ. למען האמת הוא רצה מאוד חתלתול, אבל גבּי לא רצתה חתול בבית. \"חתול יביא ציפורים מתות וחיידקים צואתיים,\" אמרה, אצבעותיה פרושות להגן על בטנה התופחת.\r\nטמגוצ'י נראה פשרה מושלמת – משהו שלוּק יוכל להזדהות איתו ולטפל בו, שילמד אותו יסודות ראשונים לטיפול בחיות מחמד בשביל התקופה הראשונה לאחר הולדת התינוק. הזדהות היא אחד הדברים שלוּק יתקשה בהם, כך קראנו בַספר. הוא יתקשה להבין הבעות פנים. לטמגוצ'י היו רק שלוש הבעות שונות, כך שזה יהיה תרגול טוב בשבילו.\r\nלוק ואני עקבנו יחד אחרי מימוּ המקופל בפינת הצג. מדי פעם היה מימוּ קם ממקומו, מדדה לפינה הנגדית ומשאיר ערימה של משהו. לא יודע מה זה המשהו הזה, או מאיזה נקב הוא יצא – הרזולוציה לא היתה מספיק טובה כדי לקבוע.\r\n\"אתה נותן לו יותר מדי אוכל,\" אמרתי ללוק. הוא אמר שזה לא נכון, אבל הוא ישב על הספה ולחץ על הכפתורים במשך שעות, אז אני די בטוח שזה מה שהוא עשה. חוץ מלהאכיל, אין עוד הרבה מה לעשות עם טמגוצ'י.\r\nקראתי את הוראות ההפעלה שהגיעו עם מימוּ. צרכיו היו פשוטים: מזון, מים, שינה, משחק. מימוּ היה אמור לאותת כשהוא זקוק לאחד מאלה. תפקידו של לוק כמטפל של מימוּ היה ללחוץ על הכפתור המתאים בזמן המתאים. בהוראות נכתב כי עודף תזונה, חוסר תזונה, חוסר פעילות גופנית ואומללות עלולים לגרום למימוּ לחלות. גולגולת שחורה קטנה עם עצמות מוצלבות תופיע על הצג כשזה יקרה, ובאמצעות לחיצה כפולה על כפתור A ואחר כך על כפתור B, ניתן לתת לו תרופה. בהוראות נכתב שלפעמים דרושות שתיים או שלוש מנות תרופה, תלוי כמה הטמגוצ'י שלך חולה.\r\nבדקתי שוב את הצג של מימוּ ולא היו גולגולת ועצמות מוצלבות.\r\nבהוראות נכתב שאם הטמגוצ'י מת, יש לתקוע עיפרון לתוך חור בגבו כדי לאתחל אותו. אז תיוולד חיה חדשה.\r\nכשלוק הלך סוף-סוף לישון ולא היה יכול לראות אותי מתעלל בחיית המחמד הווירטואלית שלו, מצאתי את החור בגב של מימוּ ודחפתי לתוכו עיפרון מחודד. אבל כשהפכתי אותו בחזרה, מימוּ עדיין היה שם, חולה כמקודם. תקעתי את העיפרון עוד כמה פעמים וניסיתי גם עם סיכה, למקרה שהעיפרון לא נכנס עמוק מספיק. אבל הוא סירב לאתחל את עצמו.\r\nתהיתי מה יקרה אם מימוּ ימות, עכשיו כשכפתור האתחול שלו לא עובד. האם תקלה כלשהי שללה מהטמגוצ'י של לוק את היותו בן אלמוות? האם ניתנה לו רק הזדמנות אחת לְחיים? נדמה לי שהדבר עשה אותו הרבה יותר מיוחד, ובמידה מסוימת, הגביר את נחישותי למצוא למימוּ מרפא.\r\nחיברתי את מימוּ למחשב האישי שלי – תכונה חדשה בדור הזה של הטמגוצ'ים. קיוויתי שיקפוץ איזה חלון של \"אשף האיבחון\" ויפתור את הבעיה.\r\nמסך של טמגוצ'י הבהב לחיים על המחשב האישי שלי. היו שם הרבה יצורים מוטנטיים גדולי עיניים, מתנועעים מצד לצד כדי לקבל תשומת לב, ביניהם גם עוד מימוּ, שנראה כמו התמונה שלו על האריזה, לפני שחלה. אחת האופציות על המסך היתה \"סנכרן את הטמגוצ'י שלך\".\r\nכשעשיתי זאת, עולם הפיקסלים המרובעים המוגבל של מימוּ הפך על המסך שלי פתאום לאנימציה תלת-ממדית בצבעים חיים. החדר הריק שבו חי התגלה כחממה מלאה צמחים בלתי אפשריים הגדלים תחת שמש טמגוצ'י ורדרדה. ובמרכז העולם הזה, שכב על השטיח מימוּ.\r\nהוא נראה נורא. בגרסה המפותחת במלואה לחדרו של הטמגוצ'י, היה מימוּ מין דבר מקומט. עור כפות רגליו היה נוקשה ומתקלף. עיניו, שהיו פעם בצבע לבן בוהק בגוונים חדים, היו צהובות וחסרות ברק. סביב בסיס אפו היו גלדים. תהיתי איזה מוח מעוות יפתח צעצוע לילדים שעלול להגיע לשפל מדכא כל כך.\r\nהקשתי על כל כפתור אפשרי עד שמצאתי ערכה רפואית. יכולת לגרור ולהדביק מתוכה גלולות אל הטמגוצ'י. כנראה מימוּ היה אמור לבלוע או לספוג אותן, אבל הן פשוט ריחפו מולו, כאילו מימוּ מסרב לקחת את התרופות שלו.\r\nניסיתי על מימוּ את התחבולה שאני עושה ללוק כדי שיקח תרופה. ערבבתי את הגלולות במזון. גררתי כרע עוף מהמזווה וכיסיתי בו את התרופה בתקווה שמימוּ יקום ויאכל את שניהם. אבל הוא רק שכב לו שם, מביט בי, פיו פתוח מעט. המראה החולה שלו היה משכנע כל כך שיכולתי ממש להריח את הבל הפה המסריח שלו עולה מן הצג.\r\nשלחתי ליוצריו של מימוּ אי-מייל עוקצני המתאר את מצבו ושואל מה יש לעשות כדי להשיבו לקו הבריאות.\r\nעבר שבוע וטרם קיבלתי תשובה ומצבו של מימוּ החמיר. הופיעו עליו נקודות אפרפרות. כשסנכרנתי את מימוּ למחשב שלי, התברר כי הנקודות הן פצעים אדומים ועמוקים. ומן האופן שבו השתקפו בהם קרני שמש הטמגוצ'י, אפשר היה לדעת שהם רטובים.\r\nהלכתי לחנות הצעצועים והראיתי להם את הטמגוצ'י. \"אף פעם לא ראיתי אותם עושים דבר כזה,\" אמרה הבחורה מאחורי הדלפק. \"כנראה זה משהו שיש בסדרה החדשה.\"\r\nיום אחד חזרתי הביתה מהעבודה ומצאתי את לוק עם חברה שבאה לשחק. לחברה קראו בֶּקי וגם לה היה טמגוצ'י. גבי ניסתה לארגן לפחות מפגש חברתי אחד בשבוע כדי לעזור ללוק להשתלב.\r\nהטמגוצ'י של בקי נתן לי רעיון.\r\nלדור הזה של הטמגוצ'ים היתה יכולת לתקשר עם טמגוצ'ים אחרים. אם קרבת את הטמגוצ'י שלך למרחק מטר מטמגוצ'י של חבר, חיות המחמד הווירטואליות שלכם יכלו לשחק משחקים או לרקוד יחד. אולי אם אחבר את שני הטמגוצ'ים, כפתור התרופות בטמגוצ'י של בקי ירפא את מימוּ.\r\nבהתחלה התנגד לוק באלימות לתת לי את מימוּ, גם כשאמרתי לו שאני רק רוצה לעזור לו. אבל כששיחדתי את לוק ובקי בעוגיות שוקולד ושקית צ'יפס, הם הסכימו למסור לי אותם.\r\nכשנכנסה גבי מתליית הכביסה, היא זעמה עלי.\r\n\"למה נתת צ'יפס ושוקולד לילדים?\" היא שאלה, והטיחה את סל הכביסה הריק על הרצפה. \"בדיוק התכוונתי להכין להם ארוחת ערב.\"\r\n\"עזבי אותי רגע,\" אמרתי. לא היה זמן להסביר. היו לי רק כמה דקות עד שהילדים ידרשו שאחזיר להם את הצעצועים, והתקשיתי לגרום לטמגוצ'ים למצוא זה את זה – אולי חיבור הבלוטות של מימוּ נפגע מן הווירוס.\r\nאבל בסופו של דבר, כשקירבתי את שקעי החיבור שלהם זה לזה, הם השמיעו צליל פינג של סנכרון ושתי הדמויות הופיעו על שני הצגים. מדהים איזה סיפוק קיבלתי מזה.\r\nמימוּ נראה חולה גם על הצג של בקי. לחצתי פעמיים על A ופעם על B כדי לתת לו תרופה.\r\nלא קרה כלום.\r\nניסיתי שוב. אבל הטמגוצ'ים סתם עמדו שם. אחד בריא, השני חולה. לא עשו כלום.\r\nלוק ובקי חזרו, אצבעותיהם שמנוניות ופניהם חומות משוקולד. אמרתי להם לנגב ידיים במכנסיים לפני שישחקו עם הטמגוצ'ים שלהם. עמדתי לנתק אותם זה מזה, אבל כשהם ראו שעל הצג של כל אחד מהם מופיעה הדמות השנייה, הם התלהבו והתיישבו ליד שולחן המטבח לשחק יחד.\r\nמזגתי לעצמי בירה, וחצי כוס יין לגבי (המנה היומית המותרת לה), ואז, כשראיתי את הצ'יפס בצד, לקחתי לי שקית.\r\nמאוחר יותר, כשנגמרה הבירה שלי והגיע הזמן שאמא של בקי תבוא לאסוף אותה, הושיטה לי בקי את הטמגוצ'י שלה.\r\n\"אתה יכול לתקן את וִיבּי?\" היא שאלה.\r\nאצל הטמגוצ'י הוורוד של בקי התחילו להופיע התסמינים הראשונים ממחלתו של מימוּ: ירידה במשקל, פנים אפורות, גב כפוף, תשישות.\r\nכששמעתי את אמא של בקי מגיעה במכונית התחלתי ללחוץ על כפתורי התרופות וכבר ידעתי שלא יעזור כלום. \"הוא צריך לנוח קצת,\" אמרתי. \"תעזבי אותו בשקט עד מחר, והוא יהיה בסדר.\"\r\nלוק הוזמן ליום הולדת. בדרך כלל גבי לוקחת את לוק למסיבות, אבל היא הרגישה רע – השליש הראשון של ההריון הפעם היה לא נעים במיוחד. אז היא שכנעה אותי לנסוע, אף שאני שונא מסיבות של ילדים.\r\nהבחנתי שאצל רבים מהילדים האחרים במסיבה הטמגוצ'י מחובר ללולאות החגורה של החצאית או המכנסיים. הילדים היו עוצרים מדי כמה דקות תוך כדי משחק ומרימים את הטמגוצ'ים שלהם כדי לבדוק אם הם בסדר, ומפעם לפעם לוחצים על כפתור כדי למלא את צורכיהם.\r\n\"הטמגוצ'ים האלה זה טירוף, לא?\" ציינתי באוזני אבא אחר שעמד לו בקצה הגינה בזרועות משולבות על חזהו.\r\n\"כן,\" הוא חייך.\r\n\"הטמגוצ'י של הילד שלי נהיה חולה,\" אמרתי. \"הבוקר נשרה לו אחת הזרועות. היית מאמין?\"\r\nהאבא הסתובב אלי, פניו הרצינו פתאום. \"אתה אבא של לוק?\" שאל.\r\n\"כן,\" אמרתי.\r\n\"בגללך הייתי צריך לקנות טמגוצ'י חדש.\"\r\nקימטתי את מצחי וגיחכתי, לא חשבתי שהוא רציני, אבל נראה שהבעת הפנים שלי מעצבנת אותו.\r\n\"בקי ויליס היתה אצלכם בבית, לא?\" הוא המשיך. \"אז החיית המחמד שלה הדביקה את חיית המחמד של מתִי כי היא יושבת לידו בכיתה. חיית המחמד של הבן שלי מתה. אני שוקל לדרוש ממך פיצוי על החדשה.\"\r\nהבטתי היישר לתוך עיניו, מחפש רמז לכך שהוא מתבדח, אבל לא היה שום רמז. \"אני לא יודע מה להגיד,\" אמרתי. ובאמת לא ידעתי. חשבתי שהוא מטורף, במיוחד בגלל איך שקרא לטמגוצ'ים \"חיות מחמד\", כאילו מדובר בחיות אמיתיות, ולא בסתם שלושים פיקסלים על צג LCD שיש להן אותן פונקציות כמו השעון המעורר שלי בערך. \"אולי היתה בעיה אחרת בטמגוצ'י שלכם. הטמגוצ'י של לוק לא מת.\"\r\nהאבא האחר טלטל את ראשו ונשף אוויר, ואז פנה הצידה והביט בי, קמט נוצר בצווארו השמן. \"אל תגיד לי שהבאתם אותו לכאן,\" אמר.\r\n\"טוב, לוק לוקח אותו לכל מקום,\" אמרתי.\r\n\"אלוהים,\" הוא אמר, ואז עבר ממש בתוך המשטח הצבעוני שעליו כמה ילדים שיחקו \"טוויסטר\", חטף את הטמגוצ'י של בנו ובדק אם הוא בסדר. פרץ ויכוח בינו לבין בנו כשהוא ניתק את הצעצוע מלולאת החגורה של הילד ואמר שיכניס אותו למכונית ליתר ביטחון. הם עשו כל כך הרבה רעש עד שאמו של הילד שחגג יום הולדת ניגשה להרגיע אותם. האבא רכן קרוב אליה כדי ללחוש והיא הביטה ארצה כשדיבר, ואז הרימה מבט לעברי, ואחר כך אל לוק.\r\nהיא חצתה את הגן בדרך אלי.\r\n\"היי. לא נפגשנו,\" אמרה, מושיטה את ידה בחיוך יפה. \"אני ליליאן, אמא של ג'ייק.\" לחצנו ידיים ואמרתי שנעים מאוד להכיר אותה. \"אנחנו בדיוק מתכוונים לשחק 'חבילה עוברת,'\" היא אמרה.\r\n\"אה, יופי.\"\r\n\"כן, ואני מודאגת שהילדים האחרים יידבקו מ…\" היא פתחה את פיה כדי להראות ששיניה חשוקות, והנהנה בתקווה שהבנתי, בתקווה שהיא לא תיאלץ לשאת את המבוכה שכרוכה באמירה מפורשת.\r\n\"זה רק צעצוע,\" אמרתי.\r\n\"בכל זאת, הייתי מעדיפה…\"\r\n\"את מדברת על זה כאילו זה…\"\r\n\"אם לא קשה לך…\"\r\nהנדתי בראשי לנוכח הטירוף שבמצב, אבל הסכמתי לטפל בכך.\r\nכשאמרתי ללוק שאני צריך לקחת ממנו את מימוּ לרגע הוא התחרפן. הוא רקע ברגליו וקפץ את ידו לצורת טופר וצעק, \"סַמוּר מעופף!\"\r\nכשלוק עושה את הסמור המעופף שלו, כל מי שנמצא לידו ברדיוס של שני מטרים חוטף. סמור מעופף הוא מרושע. ציפורניו החדות שורטות את הזרועות. הוא מכוון לעיניים.\r\n\"בסדר, בסדר,\" אמרתי, מתרחק ממנו ומרים ידיים בהתגוננות. \"מימוּ יכול להישאר אצלך, אבל אני אצטרך לקחת אותך הביתה.\"\r\nלוק כיווץ את אפו וקימט את מצחו כל כך חזק שבקושי ראיתי את עיניו הכהות.\r\n\"אתה תפסיד את עוגת היום הולדת,\" הוספתי.\r\nלוק הרפה את טפריו, הושיט לי את מימוּ, והשמיע נהמת רטינה תוך כדי כך. מימוּ היה חם, ותהיתי האם זה בגלל ידיו המזיעות של לוק, או שיש לטמגוצ'י חום.\r\nהחזקתי בידו של לוק והובלתי אותו למקום שבו סידרו כמה אמהות את המעגל ל\"חבילה עוברת\", והחבאתי מעיניהן את מימוּ בכיסי. הושבתי את לוק והסברתי לו מה עומד לקרות ומה הוא אמור לעשות. ילד רזה שנפלו לו שתי שיניים קדמיות הביט בנו, תוהה מה אנחנו עושים.\r\nנאלצתי להמתין עד יום שני כדי לבדוק את האי-מיילים שלי במשרד. עדיין לא קיבלתי כלום מיצרני הטמגוצ'י. בהפסקת הצהריים, תוך שאני מתיז רוטב בולונז על המקלדת, חיפשתי בגוגל \"טמגוצ'י\" יחד עם כל מילה נרדפת ל\"וירוס\". לא מצאתי שום דבר חוץ מהוראות לתת לו תרופות כשמופיעים הגולגולת והעצמות.\r\nאחרי הצהריים, בפגישה הלפני אחרונה שלי לאותו יום, ביקשו ממני בכריזה להתקשר לקבלה. כשקוראים לך בכריזה, כולם יודעים שזה מקרה חירום, וכשקוראים לי, כולם יודעים שזה משהו שקשור ללוק. יצאתי מחדר הישיבות ורצתי לשולחן שלי, מנסה בכל הכוח לא להביט בראשים המסתובבים בעקבותי.\r\nגבי המתינה על הקו. כשהעבירו אותה מהקבלה, היא בכתה. היה ללוק התקף, מאלה שהוא חוטף לפעמים. התקף קצר הפעם, יחסית לו, רק שמונה דקות, אבל מרגע שההתקף חלף, צד ימין של גופו משותק. זה היה דבר חדש. החרידה אותי העובדה שההתקפים שלו משתנים, שאולי הם מתפתחים באופן כלשהו. אמרתי לגבי להירגע ושאני יוצא הביתה מיד.\r\nכשהגעתי, עדיין חנה האמבולנס ליד הבית, אבל הצוות כבר ארז את הציוד. \"הוא בסדר,\" אמר לי אחד מאנשי האמבולנס כשרצתי בשביל.\r\nהשיתוק של לוק נמשך רבע שעה אחרי שנגמר ההתקף, אבל עכשיו הוא חזר להתנועע כרגיל, חוץ מרפיון בזווית פיו שגרם לו לעיוות מילים. האיש מהאמבולנס אמר שזה קורה לפעמים, כך שאין מה לדאוג.\r\nחיבקתי את לוק, טומן את שפתי בשיערו הסמיך ומנשק את צד ראשו, מייחל לחיות בעולם שבו נשיקות יכולות לשקם מוחות. ליטפתי את גבו, בתקווה למצוא שם איזה כפתור אתחול שקוע בתוך חור, משהו שאוכל ללחוץ עליו כדי שיספק לנו התחלה חדשה, שימחק את כל הקשקושים מהדף ויותיר אותו שוב חלק ונקי.\r\nגבי ישבה על קצה הכורסה והחזיקה את הבטן.\r\n\"את בסדר?\" שאלתי.\r\nהיא הנהנה, שולפת ממחטת נייר משרוול הקרדיגן ומוחה את אפה. הפחד הכי גדול של גבי היה שהבעיה של לוק היא לא רק חלק ממנו, אלא חלק מהמפעל שייצר אותו – מה אם אצל כל ילד שנעשה יחד יהיה אותו פגם בתכנון?\r\nכל הרופאים אמרו שהסיכויים שזה יקרה פעמיים הם זעומים, אבל אני לא חושב שנוכל אי פעם להירגע לגמרי. ידעתי שעוד הרבה זמן אחרי שייוולד הילד השני שלנו, נחפש שנינו את התסמינים שנראו תמימים כל כך אצל לוק בהתחלה.\r\nקיבלנו מכתב מבית הספר האוסר על הבאת טמגוצ'ים. שלושה טמגוצ'ים של ילדים אחרים מתו ולא היה אפשר להשיבם לחיים.\r\n\"הורים מתעלמים ממני כשאני מורידה את לוק בבוקר,\" אמרה גבי. היא שפשפה את רקותיה באצבעותיה.\r\nהמצב יצא משליטה. מימוּ צריך ללכת.\r\nכשהלכתי לספר ללוק שאנחנו צריכים להיפרד ממימוּ לשלום, הוא ישב על שפת ארגז החול, דוקר את החול בקשית צהובה.\r\n\"לא!\" הוא נבח עלי, ועשה את הפרצוף הזועף שלו. הוא אחז את מימוּ בחוזקה באגרופו ושילב את זרועותיו על חזהו.\r\nגבי יצאה החוצה עם הספר שלה. \"אולי תעזרי לי פה?\" ביקשתי.\r\n\"אתה יכול להתמודד עם זה לשם שינוי,\" אמרה.\r\nניסיתי לשחד את לוק בעוגייה, אבל זה רק הרגיז אותו יותר. ניסיתי לשקר לו, אמרתי שאני צריך לקחת את מימוּ לבית החולים כדי לרפא אותו, אבל כבר איבדתי את אמונו. בסופו של דבר נותרה לי רק אפשרות אחת. אמרתי ללוק שהוא צריך לסדר את הצעצועים שלו בגינה או שאאלץ להחרים את מימוּ ליומיים שלמים. ידעתי שלוק לעולם לא יאסוף את הצעצועים. כנראה החלק במוחו שאחראי על סידור היה בתחום האזור הפגוע. אבל ביקשתי ממנו בתיאטרליות כמה פעמים, ואז, כשהוא רק התרגז עוד יותר, רקע ברגליים ובעט בכל מיני דברים, התחלתי לספור.\r\n\"אל תספור!\" הוא אמר, מבין את סופיות הספירה לאחור.\r\n\"קדימה,\" אמרתי, \"נשארו לך ארבע שניות. רק תאסוף את הצעצועים ומימוּ יוכל להישאר אצלך.\"\r\nאילו הוא היה אוסף את הצעצועים שלו, היה מדובר בכזה נס, שהייתי מרשה לו לשמור את מימוּ, עם האיידס או בלי האיידס.\r\n\"שלוש… שתיים….\"\r\n\"די לספור!\" צרח לוק, ואז אשר יגורתי בא לי, \"סַמוּר מעופף!\"\r\nהאצבעות של לוק התעקלו לצורתן המוכרת והמפחידה והוא הסתער עלי. דילגתי כדי לברוח ממנו, ומעדתי על דלי.\r\n\"אחת וחצי…. אחת… קדימה, נשארה לך רק חצי שנייה.\" כנראה היה בי חלק שנהנה מזה, כי צחקקתי.\r\n\"די עם זה,\" אמרה גבי. \"אל תהיה אכזרי.\"\r\n\"הוא צריך ללמוד,\" אמרתי. \"קדימה לוק, נשאר לך רק שבריר שנייה. תתחיל לאסוף את הצעצועים שלך עכשיו ומימוּ יוכל להישאר אצלך.\"\r\nלוק שאג וזינק עלי עם סמור-מעופף, על הזרועות שלי, על הפנים. אחזתי במותניו וסובבתי אותו עם הגב אלי. סמור-מעופף תקע את טפריו בפרקי אצבעותי בזמן שאני נאבקתי לשחרר את מימוּ מידו השנייה.\r\nלאחר שהצלחתי לחלץ את מימוּ, היו על פרקי אצבעותי שלושה חתכים בצורת חצי-סהר ששרפו לי בטירוף.\r\n\"אני שונא אותך!\" צרח לוק בבכי. הוא רץ אל הבית וטרק את הדלת אחריו.\r\n\"מגיע לך,\" אמרה גבי, מביטה בי מעל מסגרת משקפי השמש שלה.\r\nלא יכולתי פשוט לזרוק את מימוּ לפח. לוק לא יסלח לי על כך לעולם. זה עלול להפוך למין רגע מכונן כזה, משהו שיעוות אותו לנצח וייצור אצלו כל מיני בעיות אמון בהמשך החיים. במקום זאת תכננתי למימוּ המתת חסד.\r\nאם אנעל את מימוּ בארון התרופות, אבודד אותו מהדברים שעשויים לעזור לו לשרוד: מזון, משחק, ליטופים ושירותים, האיידס יתחזק ככל שהוא ייחלש ויתבוסס בהפרשותיו. האיידס ינצח. וכשמימוּ יהיה מת, יש לו שתי ברירות: לאתחל את עצמו בתור טמגוצ'י בריא, או למות. אם יבריא, לוק יוכל לקבל אותו בחזרה. אם ימות, אז לוק ילמד לקח חשוב על תמותה ואני אקנה לו טמגוצ'י חדש כדי לעודד את רוחו.\r\nכל עוד שהה מימוּ בארון היה פיתוי גדול להעיף בו מבט, לצפות ברגעיו האחרונים, אבל לטמגוצ'י יש חיישנים שקולטים תנועה. הוא עשוי לפרש את תשומת הלב מצדי כסוג של טיפול בו, ולאזור כוחות כדי להתנגד לווירוס שהורס אותו. לא, היה עלי לעזוב אותו במנוחה חרף הפיתוי.\r\nנוכחותו של מימוּ בארון התרופות כאילו שינתה את מראהו החיצוני של הארון. מארון תרופות רגיל הוא הפך למשהו אחר, משהו… לא מהעולם הזה.\r\nאחרי יומיים שלמים  לא יכולתי יותר להתאפק. הייתי בטוח שפתיל חייו של מימוּ כבר קופד. לוק התעקש להיות שם כשפתחתי את הארון, ולא היה לי כוח להתווכח.\r\n\"בסדר,\" אמרתי. \"אבל למדת את הלקח, שצריך לסדר צעצועים?\"\r\n\"תחזיר לי אותו,\" הוא אמר ברטינה.\r\nפתחתי את הארון והוצאתי את הטמגוצ'י.\r\nמימו היה חי.\r\nהוא איבד בינתיים שלוש מגפיו, נשארה לו רק זרוע אחת, שנמתחה תחת ראשו. אחת מעיניו נעצמה לכדי נקודה קטנה שלא יכולה לראות. קו המִתאר המפוקסל שלו היה קטוע בכמה מקומות, נקבוביות פעורות שדרכן ודאי חדרו והתנדפו כל מיני דברים בלתי נראים.\r\n\"זה מגוחך,\" אמרתי. \"לוק, אני מצטער, אבל אין לנו ברירה אלא לזרוק אותו.\"\r\nלוק חטף ממני את הטמגוצ'י ורץ בצרחות אל גבי. הוא רעד, פניו היו אדומות ומיוזעות.\r\n\"מה כבר עשית?\" גערה בי גבי.\r\nתפסתי את הראש בשתי ידי. \"אני נכנע,\" אמרתי, ועליתי לחדר השינה בהפגנתיות.\r\nהדלקתי את הטלוויזיה וצפיתי בתוכנית בישול. היה משהו מרגיע באופן שבו צרב השף את הטונה על מחבת, משהו שאִפשר לפעימות לבי להתרכך בהדרגה.\r\nגבי קראה לי מלמטה. \"אתה יכול לרדת ולהכניס את לוק? ארוחת הערב כמעט מוכנה.\"\r\nהחלקתי את הרגליים על כל אחת מהמדרגות, נהנה מהעיסוי של כפות הרגליים. יצאתי החוצה בגרביים. לוק היה עסוק בקבורה של כדורגל בתוך ארגז החול.\r\n\"הגיע הזמן להיכנס, קטנצ'יק,\" אמרתי. \"ארוחת הערב מוכנה.\"\r\nהוא התעלם ממני.\r\n\"בוא הביתה, לוק,\" קראה גבי מבעד לחלון הפתוח, ולשמע קולה של אמו, קם לוק, ניער את החול מהג'ינס שלו ונכנס פנימה, שומר ממני מרחק רב כשחלף על פני בריצה.\r\nטיפת גשם פגעה בקצה אפי. העננים מעל היו נמוכים וכבדים. עננים מהסוג המסוקס שלוקח להם כמה ימים להתרוקן. כשפניתי לחזור, הבחנתי שלוק השאיר את מימוּ בשולי ארגז החול. התקרבתי כדי להושיט יד ולהרים אותו, אבל אז עצרתי, הזדקפתי, ונכנסתי פנימה, סוגר את הדלת מאחורי.\r\nאחרי ארוחת הערב היה תורה של גבי להשכיב את לוק. הכנתי תה ורכנתי מעל גב הספה, מניח את הספל ואת שני מרפקי על אדן החלון ושואף את האדים החמים. בחוץ הלם הגשם בדשא, יוצר מכתשים בארגז החול, וניתז מהטמגוצ'י. חשבתי כמה מגוחך שאני מרגיש אשם, אבל מתוך איזו תחושת חובה מוזרה המשכתי לצפות בו, עד שהגשם שטף את כל האור מהשמיים.",
    "Author": "אדם מארק",
    "Introduction-Text": "\r\nבמקור הזמנתי את \"טמגוצ'י\" של אדם עבור אנתולוגיה של סיפורים קצרים שעסקה בתיאוריה הפרוידיאנית של \"המאוים\". עבור הספר הזה, ביקשתי מכמה סופרים לנסות ולעדכן את רשימת הטריגרים של פרויד - דברים שמפריעים ומטרידים אותנו באופן לא רציונלי – ולכתוב סיפורים ששותלים אותם בהקשר מודרני. בחיבור המקורי שלו, משנת 1919, מביא פרויד רשימה של גורמים קלאסיים לתחושה המאוימת הזאת: תאומים זהים, בובות, רובוטים, צירופי מקרים וכו'. סופרים אהבו את ההזמנה הזאת. אבל כל העדכונים הביאו את המאוים ישר אל המאה ה-21. המיוחד בסיפור של אדם היה, שהוא דווקא חשב מה המודרניות תורמת למאוים, ואז צלל עמוק אל תוך החומרים האישיים ביותר שלו.\nבלב הרעיון של פרויד ניצבה השאלה, מה קורה כאשר האופן שבו אנחנו מבדילים בין מה ש\"חי\" למה ש\"לא-חי\" משתבש. תאומים זהים מערערים את התפיסה שלנו מפני שבעולם החי אנחנו רגילים לראות רק הבדלים; זהות שייכת לעולם הדברים המיוצרים, המשועתקים, המלאכותיים. באותו אופן, רובוטים מטרידים אותנו מפני שאנחנו יודעים שהם לא חיים ועם זאת הם מחקים את ההופעה וההתנהגות של יצורים חיים. פרויד כלל גם ברשימה שלו את החוויה של צפייה באדם השרוי בטראנס או בהתקף אפילפטי. כאן, גופו של אדם שאנחנו יודעים שהוא חי, מתנהג לפתע כמו מכונה, בלי הכרה חיה שתשלוט בו. זה מפחיד אותנו משום שזה מאלץ אותנו להבין שגם אנחנו, לפחות בחלקנו, פשוט מכונות.\nאדם הבין שיש לו קשר אישי מאוד עם הדוגמה האחרונה הזאת. בנו של אדם, מקס, נולד עם תסמונת נדירה שמשלבת אוטיזם ואפילפסיה.\nהצרכים של מקס והפחדים מאי הוודאויות הנלווים למצב הזה הגדירו את חייו בתור אב. לפני \"טמגוצ'י\" אדם מעולם לא כתב על מצבו של מקס, אבל הסיפור הזה סלל את דרכו פנימה, והתניע את קובץ הסיפורים השני שלו \"משליך האבנים\", שעוסק כולו באבהות לילד פגיע. כמו ברבים מסיפוריו האחרים של אדם, רכיב סוריאליסטי או טכנולוגי-עתידי משמש מטאפורה למצבים אנושיים מאוד שגרתיים וביתיים. כאן, רכיב הקסם של אדם הוא הרעיון שהטמגוצ'י חולה במחלה שנחשבת מדבקת, וירוס שעשוי להדביק את הטמגוצ'ים האחרים.\nבתנועה מבריקה אחת יוצר אדם אמצעי המאפשר לו לחקור נושא במציאות חייו – כיצד הורים אחרים מגיבים למצב של הבן שלו עצמו. בסיפור, ההורים האחרים מוטרדים מכך שהטמגוצ'ים של הילדים שלהם יידבקו מהטמגוצ'י של הבן שלו. באמצעות יצירת כלי קיבול למחלה, שאינו הילד עצמו, הגאדג'ט הפשוט הזה מאפשר לדמויות בסיפור להודות בדברים שבוודאי לא היו מעזים להודות בהם אילו היו מדברים על מחלה של ילד אמיתי (למרות שהם בטח מרגישים כך). באותו אופן היחסים של האב והבן משתקפים ומועתקים ליחסים של הבן עם חיית המחמד האלקטרונית שלו, ואנחנו יכולים לראות את האב משתקף בבנו ולהפך. זאת חתיכת מטאפורה מדהימה. כמובן, אני לא אמור לנתח את הסיפור באופן הזה, להשטיח את הקסם שלו לרכיבים המרכיבים אותו, להרוג את הרוח שבמכונה... או שאולי, במקרה הזה, אפשר לסלוח לי.",
    "Introduction-title": "הקדמה מאת רָה פֵּייג'",
    "Language": "אנגלית",
    "Translator": "יואב כ\"ץ"
}