{
    "Article-name": "וולפי ואופי השטרודלים",
    "Article-text": "\r\nWolfy and the Strudelbakers,  Zvi Jagendorf\r\nהמסע של קלמן\r\nהוא היה איש מת,  שנסע בחשמלית ברחובות\r\nוינה במוצאי שבת בשנת 1937 וכל כיסיו ריקים.  לבוש\r\nהיה חליפה כהה מיושנת וחולצה לבנה מכופתרת בלי\r\nעניבה.  ממחטה היתה תחובה לו בשרוול המקטורן סמוך\r\nלפרק כף היד.  על ראשו נחה מגבעת שחורה רחבת\r\nשוליים,  וזקן לבן מטופח כיסה את צווארו וחזהו כמפית.\r\nנעליו השחורות הבהיקו וגרביים לבנים הציצו מן הרווח\r\nשבין הנעליים למכנסיים.  עורו היה לבן,  כמעט שקוף,\r\nגופו שברירי ודק,  דק כל-כך עד שתפס פחות ממחצית\r\nהמושב בקדמת החשמלית על-יד החלון.  מאחור דומה\r\nהיה לבובת קרטון צבועה,  נוקשה וזקופה,  יושבת בלי נוע\r\nברכב הנוסע ומשורטטת בקווים חדים,  בשני צבעים,  על\r\nרקע ההשתקפויות,  הבוהק והאורות המשתנים של\r\nהמראות החולפים.  בכיסיו לא היה דבר.  לא כסף,  לא\r\nארנק ולא מפתחות.  לא היה לו עט ולא עיפרון ואף לא\r\nפיסת נייר ועליה רשימת קניות או דברים שעליו לעשות.\r\nבשום כיס מכיסיו לא נמצא מכתב בשום שפה ולא\r\nמעטפה ועליה כתובת,  ואף לא מהדק נייר ולא ממתק או\r\nבדל סיגריה.  הוא לא נשא עליו רשיונות ולא תעודת זהות\r\nולא עדות כלשהי על מקום מגוריו על פני כדור-הארץ.\r\nבידו הימנית אחז בכרטיס שקנה במטבעות בסכום מדויק,\r\nוזה כל מה שהיה לו,  חוץ מטבעת נישואים דקה,  עשויה\r\nזהב,  על האצבע האמצעית של אותה היד.\r\nהוא מת ואיש לא ידע זאת עד שהגיעה החשמלית אל\r\nתחנתה האחרונה וכל נוסעיה החיים ירדו ממנה.\r\nהחשמלית נעצרה ואורותיה כבו,  והוא עדיין יושב במקומו\r\nבקדמת הרכב,  מבקר הכרטיסים קרא לעברו אבל לא\r\nנענה,  ולכן ניגש לבדוק אם האיש ישן.  עיניו היו פקוחות,\r\nאבל הוא לא שמע את דברי המבקר ולא חש ביד הטופחת\r\nעל כתפו,  אלא נטה על צדו כקנה ברוח,  קנה דק ושחור,\r\nמוטל על המושב בחשמלית ריקה בקצה מסלול נסיעתה.\r\nכשהזעיקו את האמבולנס התברר מיד שהוא מת,  אבל\r\nאיש לא הבין למה אין לו שום סימני זיהוי.  ניכר היה\r\nשאין הוא קבצן אלא איש מהוגן,  לבוש היטב,  גופו נקי\r\nוציפורניו עשויות,  יהודי מפולין או ממורביה או ממקום\r\nאחר במזרח.  אנשים שכמותו הם בעלי משפחות,  אפילו\r\nבתי-אב שלמים,  ויש להם מפתחות של בתים.  כמעט\r\nלעולם לא תמצא אותם כך לבדם באמצע העיר בלילה,\r\nנוסעים להם בלי שום דבר,  בלי פרוטה,  רק עם כרטיס\r\nנסיעה.  זה היה מוזר מאוד.\r\nקַלמן גוֹלד,  פתק ממוספר מהודק אל הסדין המכסה\r\nאותו,  המתין בחדר המתים המהדהד עד שירגישו בניו\r\nובנותיו בחסרונו.  מדי שבת אחר-הצהריים,  אם לא היה\r\nמזג-אוויר בלתי נסבל,  היה צועד מדירת בתו אל ביתו של\r\nהרבי מסַדיגורה,  כמרחק שעת הליכה,  כדי לעשות את\r\nההבדלה עם חברי ילדותו מן המזרח.  הוא היה הולך בתוך\r\nהתנועה הסואנת,  הרעש,  הצבעים וההמון של הכרך הגדול\r\nכמין חץ שחור עטור נוצות שטס אל מטרתו.  וינה\r\nהתנחשלה סביבו בצורות ססגוניות של בניינים ועלים,\r\nלוחות מודעות וחלונות ראווה,  כרזות ודגלים,  אבל\r\nהמבוך העירוני הגדול לא היה לו חידה.  הוא ידע לאן הוא\r\nהולך.\r\nמרגע שנכנס אל החדר האפלולי ההוא,  על השולחן\r\nהכבד שבו,  ריח טבק ההרחה והספרים הישנים,  הניח\r\nלווינה להיעלם. אי-אפשר לומר שווינה היתה שנואה\r\nעליו - אדרבה,  הוא אהב את העיר - אבל החדר הזה\r\nהיה עריסתו וכאן יכול היה להעמיד פנים שהילוכו של\r\nהזמן מהוגן ומתון והוא מתנהל בעצלתיים וסובב\r\nבמעגלים ושומר על היציבות,  ואת מה שטוב הוא משמר\r\nולא טוחן לאבק דווקא.  מהלכו של היום,  משעת המנחה\r\nאל הערב ואל הלילה,  השרה עליו שלווה והוא לא בחן\r\nאת פשרה,  אבל מן הסתם היה בה הד לימי ילדותו ושריד\r\nמשעות דומות שעברו עליו בחדר דומה באותו יום\r\nבשבוע,  הרחק במזרח,  לפני יובל שנים.\r\nאבל בלילה לא יכול לשוב אל דירת בתו ברגל בתוך\r\nהסופה החשמלית של הכרך,  ואף לא היתה לו סיבה\r\nלעשות זאת,  מפני שהשבת כבר יצאה.  אחד מבניו של\r\nהרב נתן לו את דמי הנסיעה,  תמיד סכום מדויק\r\nבמטבעות,  ולאחר שנפרד מן הזקן לשלום יצא מן המזרח\r\nוממחוזות ילדותו ושב אל וינה ואל מותו.\r\nקלמן גולד נהיה מֵת נוסע.  היה בכוונתו לחזור אל\r\nביתו,  אבל מרגע שמת נעשה נוסע טהור,  חף ונקי מכל\r\nיעד. כשפסק לבו לפעום יצא קלמן למסע לשם מסע,  כמו\r\nחלקיק של חומר ביקום,  חלקיק חומר במגבעת ובחליפה\r\nשחורה.  האם יש לחלקיק של חומר רשיון מגורים?\r\nוכתובת? האם יש לו אופי? אלוהים יודע.\r\nהריקוּת בכיסיו של קלמן היא שהיתה זהותו,  והיא\r\nמלמדת על מלאוּת אמונתו ועל המוזרות שבקיום\r\nמצוותיה בעיר נוצרית.  היעדר המפתח בכיסו היה טעון\r\nמשמעות עמוקה,  אבל לא מבקר הכרטיסים ולא צוות\r\nהאמבולנס לא ידעו לפענחה,  כשם שקלמן לא תפש\r\nמעולם את ממשות נוכחותו של גופו של ישו ברקיק לחם\r\nהקודש.\r\nאמו של ווּלפי הֶלפְגוֹט התרשמה מאוד מן הסיפור על\r\nדודה קלמן,  והיא דשה בפרטיו בלחישה עם אביו של\r\nווּלפי בלילות,  לאחר שהמשפחה כבר נמלטה לאנגליה\r\nובילתה את לילותיה במקלטים בימי הבליץ.  דומה היה\r\nשמסעו האצילי השקט של קלמן ברחובותיה של וינה\r\nמעורר בה איזו תקווה בעת ההמתנה להתפוצצויות הבאות\r\nולשריקותיהם של פקחי ההגנה האזרחית.  גם על וולפי\r\nעשה הסיפור רושם גדול,  ומאחר שלא היה אלא ילד קטן\r\nהחל להתבונן בתשומת-לב בזקנים היושבים להם לבדם\r\nבאוטובוסים ובחשמליות של לונדון.\r\nעכשיו לא נותר עוד איש בווינה.  המשפחה היתה\r\nמפוצלת בין לונדון לתל אביב.  וולפי היה כאן,  בלונדון,\r\nעם אמו ואביו ועם הדוד מֶנדְל,  הדודה רוזה ובן דודו\r\nברנרד.  וכולם היו מסכנים מפני שהיו פליטים.  היו אפילו\r\nמי שחשבו שהם מרגלים,  אבל לאמיתו של דבר היו\r\nדומים יותר ליתומים.\r\nתהיה בכך משום הפרזה לומר שקלמן המת הנוסע רדף\r\nאת וולפי הלפגוט הילד,  ואחר-כך את וִיל הַלְפגו האיש.\r\nדברים אחרים העסיקו את דעתו של וולפי,  וּוִיל התאמץ\r\nמאוד לשכוח.  אבל בימי הסתיו,  כשוולפי לא הלך לבית-\r\nהספר מפני שהחגים שלו היו אחרים,  והוא התהלך לו\r\nברחובות לונדון של חולין המלאים רעש והמון אדם,  עורר\r\nבו הניגוד הנסתר שבין שיטוטי החג שלו ובין כל מה\r\nשסביבו את זכרו של קלמן המתהלך לו ברחובות וינה\r\nבנפנוף זרועות ובכוונה גדולה,  ואחר-כך הוא נוסע\r\nבחזרה,  מת,  בכיסים ריקים וכרטיס.\r\nהוא היה הראשון ברוחות הרפאים הרבות של וולפי\r\nוקווי דמותו היו החדים מכולם,  מפני שלא הופיע אלא\r\nבסיפור שסיפרה לו אמו ולא היו לו חיים מחוץ לאותו\r\nמסע מופתי.  וולפי לא ייחס חשיבות רבה למוות עצמו;\r\nמה שהילך עליו קסם היה תמונת החשמלית המוארת\r\nבאור בוהק,  החוצה את העיר וראשו של איש מת מצטייר\r\nבחדות בחלונה כצעצוע של פח.\r\nיחסיו של וִיל הַלְפגו עם קלמן היו קלים פחות.  הוא\r\nחלם עליו בימי משבר,  חלומות על ניסיונות התערבות\r\nכושלים ועל מסרים קטועים או חסרי פשר.  הנה הוא\r\nעומד בתחנת החשמלית ודופק על החלון כדי להעיר את\r\nקלמן. הוא מבקר הכרטיסים שיודע איפה קלמן אמור\r\nלרדת ומכריז בקול את שם התחנה שוב ושוב,  אבל בלא\r\nהועיל.  בכל פעם שעזב עיר או עבודה או אישה והלך\r\nלמקום אחר היה קלמן שב ומופיע בדמות הנוסע הטהור,\r\nהנוסע בעל המטען המעט ביותר שהיה מעולם,  ומתלווה\r\nאל ויל בהזיותיו.  ויל הבין שמחשבותיו על קלמן נפתלות\r\nועקלקלות מפני שמטענו המעט של קלמן היה הפוך\r\nבתכלית לשלו.  היעדרו של כל מטען היה בעיני ויל תנאי\r\nהכרחי לכל בריחה,  אבל כיסיו הריקים של קלמן היו לו\r\nכעוגנים המרתקים אותו למקומו ומייצבים אותו במושב\r\nהחשמלית שלו עד הסוף.\r\nואף-על-פי-כן נזקק ויל לקלמן,  כמוהו כוולפי,  מפני\r\nשהלה היה רוח רפאים נוחה לעיצוב,  דמות מתוך סיפור.\r\nויל יכול היה להעלותה בדמיונו בלי לשמוע תביעות שלא\r\nמן העולם הזה ובלי לראות את החלל הריק נפער קרוב\r\nמדי אליו.  באמצעות קלמן יכול היה לצייר לו את וינה הן\r\nכעיר מפתה ומצודדת,  מלאה דמויות רמזניות וצללים\r\nמושכי לב,  והן כתוכניתו של אדריכל, מִתווה שחֵץ שחור\r\nנע בתוכו,  נשמע לחוקי טיסתו שלו בלבד.  מאמו למד\r\nלדעת שקלמן היה ניגודו הגמור של הפליט.  הוא אמנם\r\nנמלט מצרה כשבא לווינה מן המזרח,  אבל במסעו\r\nהאחרון,  בהליכה ובנסיעה כאחת,  לא היה בו דבר מן\r\nהפליט.  חופשי היה ממסמכים ומניירות גדושי מספרים\r\nורשיונות ואזהרות.  לא היו לו שום חבילות.  שנים הלך\r\nונסע באותו נתיב,  ובצאתו ובשובו עבר בין סימני דרך\r\nמוכרים.  ומעל לכל ידע למה יש לו לצפות - החדר\r\nהאפל שריח טבק עומד בו, חברתם של הזקנים, החשמלית\r\nהמוארת באור בוהק והמקצב החדגוני של נסיעה-\r\nעצירה-נסיעה-עצירה.  עצירה.\r\nמוות מופתי,  אמר ויל בלבו,  וגמר אומר לבטל כמה\r\nכרטיסי אשראי ולדלל את פנקסי הכתובות שלו, בתור\r\nצעד ראשון בדרך להיעשות נוסע שכיסיו ריקים.\r\n\"רֶפיג'יז\"\r\nכולם היו רֶפיג'יז (שיבוש של\r\nrefugees\r\n, פליטים באנגלית).\r\nחיים היה רֶפיג'י וגם פרידה, אף-על-פי שפרידה היתה\r\nאישה חולה יותר משהיתה רֶפיג'י.  מנדל היה רֶפיג'י\r\nבלי שום ספק. רֶפיג'י עצבני שתמיד ציפה לגרוע מכל,\r\nלמשל שישגרו אותו לאוסטרליה באונייה של \"זרים\r\nאויבים\".  רוזה היתה רֶפיג'י טובה מפני שקראה את\r\nהחוברת שחילק \"ועד הפליטים של לונדון\" וידעה מה\r\nלעשות ומה לא לעשות.\r\nלדוגמה,  אסור בהחלט לדבר גרמנית בקול רם ברחוב.\r\nנניח שאת נוסעת באוטובוס וחיים יושב ומעשן בקומה\r\nהעליונה; אסור לך לגשת אל המדרגות ולצעוק \"\r\nChaim,\r\nwir steigen aus\r\n\" (חיים, אנחנו יורדים, בגרמנית) כשאתם\r\nמגיעים אל התחנה שלכם. וזאת משתי סיבות: ראשית,\r\nהאנגלים לא אוהבים שמות כמו חיים,  זה כואב להם\r\nבאוזניים,  ושנית,  הם לא יכולים לסבול שמדברים\r\nגרמנית באמצע הארץ שלהם.  לְמה כבר אפשר לצפות\r\nכשיש מלחמה? רוזה ידעה גם שאפשר\r\nלקבל שמיכות במיסיון הביבליה שברחוב קומֶרשיאל,\r\nאבל צריך להיזהר מפני שהם עושים את זה למען ישו.\r\nאשר לילדים,  ווּלפי ובֶרנרד היו צעירים מכדי לדעת מה\r\nהם.  אבל הם ידעו היטב שנאלצו לצאת בבהלה,  והעלו\r\nאותם לרכבות והרימו והורידו אותם פעמים רבות.  אחר-\r\nכך היתה אונייה ואחר-כך הגיעו למקום חדש,  שם קראו\r\nלהוריהם רֶפיג'יז ולפעמים רֶפיג'יז מחורבנים.\r\nאת הרֶפיג'יז הגברים שמו במחנות כדי שהמשטרה\r\nתוכל להשגיח עליהם ולהחליט אם הם מרגלים גרמנים או\r\nלא.  היו נאצים שהתחזו לרֶפיג'יז,  כולם ידעו זאת,\r\nווינסטון צ'רצ'יל הורה למצוא אותם.  אבל אפילו השוטר\r\nהטיפש ביותר לא יכול היה לחשוב שמנדל וחיים הם\r\nמרגלים גרמנים.  מכף רגל ועד ראש לא היה בהם שום\r\nדבר חשאי,  והם התקשו כל-כך להסתיר דברים,  עד שחצי\r\nמחבילות המזון שקיבלו מן הנשים שלהם היה נעלם עוד\r\nלפני שהספיקו לאכול פירור.  לחקור את מנדל - זו היתה\r\nמן הסתם משימה מדכדכת לשוטרים,  מפני שחוץ\r\nמבנושאים בסיסיים לא היה מנדל מסוגל לנהל שיחה\r\nבשום שפה.\r\nקצין חוקר: (בגרמנית) מר גולד,  האם אהדת אי פעם\r\nאת הקומוניסטים או את הנאצים?\r\nמנדל: (בשפתו שלו) אתה אוהב לחם שחור אוֹדֶר\r\n(או, בגרמנית) לבן?\r\nחיים היה שונה,  הוא היה מסוגל לדבר על כל דבר אבל\r\nבאופן מעורפל מאוד,  כאילו הוא מקשיב לאיזו מוסיקה\r\nבתוך ראשו ואינו מתרכז לא במוסיקה ולא בדברים שהוא\r\nאומר לך.  אלא שעכשיו הם נמצאים בעיירת חוף בקֶנט\r\nושם חוקרים אותם יחד עם עוד כמה אלפי רֶפיג'יז אחרים,\r\nבשעה שנשותיהם וילדיהם יושבים בדירות שכורות\r\nבלונדון ומחכים שמשהו יקרה.\r\nלחיים זה לא הפריע.  לפני שעזב את וינה כתב אביו\r\nצוואה לבן זקוניו התמים והיפה.  אחרי כמה עצות\r\nהנוגעות לטיפול בטחורים,  הבטיח לו הזקן שלא יאונה לו\r\nכל רע אם ישמור על כשרות,  יתפלל שלוש פעמים ביום\r\nויתיידד עם אנשים ישרים.  דברי החוכמה האלה הועילו\r\nלחיים יותר משהועילו לזקן עצמו,  שקפא למוות בדכאו.\r\nלמחנה הפליטים בקנט,  לעומת זה,  הם התאימו יפה.  כאן\r\nהיה אפשר לשמור על דיאטה צמחונית,  תפילות היו\r\nבשפע,  וחוץ מכמה גנבים ומרגלים היה המקום מלא\r\nאינטלקטואלים ישרים,  שנתנו הרצאות על כל נושא\r\nשבעולם.  חיים זכה שם למנת השכלה הגונה,  ובכלל זה\r\nקורסים על \"מלחינים יהודים דגולים\",  על \"דת והיגיינה\"\r\nועל \"הומניזם צמחוני\".  מנדל היה מאושר פחות.  לא\r\nהיתה לו סבלנות להרצאות ובטוח היה שלעולם לא ימצא\r\nעבודה מחוץ למחנה.  אבל מישהו סיפר לו שאם יחליטו\r\nהבריטים שאין הוא זר אויב יתירו לו להצטרף לחיל\r\nהחַפָרים.  זו היתה יחידה של הצבא שעבדו בה פליטים\r\nכמו מנדל בחפירת שוחות ובהעברת שקים ממקום\r\nלמקום.  ככה יכלו הפליטים האלה להשיג מזון,  ללמוד\r\nכמה מילים באנגלית וללבוש מדים בריטיים,  ואפילו\r\nלשלוח כסף לנשותיהם.\r\nימי הקיץ האחרונים עברו על מנדל בעצלתיים.  הוא\r\nלא אהב את האוכל הכבד ולא יכול לקרוא את הספרים\r\nשבספרייה,  גם לא את הספרים בגרמנית.  תמונות של\r\nמקומות אקזוטיים,  של בעלי-חיים או ספורטאים -\r\nלאלה השתוקק,  אבל אלה לא היו בנמצא.  היו רק ספרים\r\nישנים על היסטוריה ודת,  עלונים על הפרלמנט הבריטי\r\nושיחונים באנגלית.  חיים שיפר את האנגלית הבסיסית\r\nשלו מתוך קריאת עיתונים והשתתפות בשיעורי שיחה\r\nבאנגלית.  בזמנו הפנוי התאמן בכתיבת מכתבים למקומות\r\nעבודה: \"אדון נכבד יקר,  אני מחפש מקום בעבודה שלך\".\r\nמנדל האזין לדיבורים על מקומות עבודה וללימוד\r\nהאנגלית הפעלתני שסביבו והרגיש עייף וחסר תועלת.\r\nמעולם לא עבד אלא במחסן העצים של אביו,  שם אהב\r\nלשוטט בין ערמות העצים המנוסרים ולהריח את ריח\r\nהשרף הנקי שעלה מהם.  בדמיונו ראה את עצמו במקטורן\r\nמנהלים לבן,  אבל ניסן גולד לא סמך עליו בענייני כספים\r\nולכן שוטט לו מנדל בחצר וריגל אחר הפועלים,  ואלה\r\nלעגו לו מאחורי גבו וכינו אותו \"\r\nDer kleine Momo\r\n\" (מומו הקטן,\r\nבגרמנית). בייאושן כתב לרוזה שהחליט להתנדב לצבא,\r\nאם רק ירשו לו.\r\nכשקיבלה רוזה את המכתב נתקפה בהלה.  היא ראתה\r\nאת עצמה נטושה,  היא והילד,  וזכרה שאמו של מנדל\r\nהתנגדה לנישואיהם מלכתחילה.  נערה ענייה לא יפה,\r\nשאינה יודעת אפילו לקלוף גזר.  נערה שאביה נמצא תמיד\r\nבין התמוטטות עצבים אחת לשנייה,  ואין לה שום\r\nכישורים,  אפילו לתפור אינה יודעת.  מנדל הגן עליה אז\r\nאפילו כנגד אמו שלו,  שקשרה אותו לעד אל סירי\r\nהבישול שלה.  הוא מירר בבכי ואמר שהוא אוהב את רוזה\r\nיותר מכל דבר בעולם,  גם אם הדבר היחיד שהם מיטיבים\r\nלעשות יחד הוא לרקוד.  מנדל היה רקדן נפלא והם רקדו\r\nאת כל הריקודים\r\n–\r\nטַנגו,  פוקסטרוט,  קוויקסטֶפ וַלס -\r\nואפילו ניצחו בתחרויות.  הם היו זוג מוזר; הוא קירח,  חום\r\nוקצר קומה; היא רזה,  חיוורת וציפורית,  אבל יחד\r\nהתנועעו בתואם כמו לחם וחמאה.  ועכשיו הוא עומד\r\nלהתגייס לצבא ולהיעלם לעולם.\r\nרוזה טלפנה אפוא אל ועד הפליטים,  הפקידה את הילד\r\nבידי פרידה ויצאה לרחוב לשאול שוטר איך מגיעים אל\r\nתחנת הרכבת.  שלא כמו בווינה,  שכל השוטרים שם היו\r\nבריונים נאצים,  שוטרי לונדון היו מסבירי פנים וידעו על\r\nצרותיהם הרבות של הרֶפיג'יז.  רוזה השיגה אפוא את\r\nמבוקשה והצליחה לעלות על הרכבת הנכונה בדרך אל\r\nמנדל.\r\nהיה עליה לצעוד כברת דרך לא קצרה מן התחנה,  אבל\r\nמישהו חס עליה והסיע אותה עד שער המחנה,  שזמן לא\r\nרב לפני כן עוד היה מחנה נופש. במשרד העלוב ישבה\r\nאישה מסוגפת למראה מאחורי מכתבה עמוסת תיקים.\r\nהיא לא נראתה כמי שיודעת שפה כלשהי מלבד אנגלית.\r\nרוזה היתה נואשת ואמיצה וקפצה היישר למים\r\nהעמוקים.\r\n\"אני מחפשת את בעלי.  השם שלו מקס גולד מווינה.\"\r\nהאישה לא האירה לה פנים.  דומה היה שרוזה והצורך\r\nשלה לראות את בעלה אינם נוגעים לה כלל.\r\n\"אפשר לראות את הניירות שלך בבקשה?\" זה כל מה\r\nשאמרה.\r\nרוזה פשפשה בתיקה והתאמצה להתרכז,  אפה כמעט\r\nנתחב לתוך תיק העור הלבן.  התיק הזה כבר חולל כמה\r\nפעמים בטלפיים נאציות כשחצו את הגבול במנוסתם\r\nהמטורפת מאוסטריה.  כל כמה שהשתדלה לסדר את\r\nהמסמכים ואת פיסות הנייר שבתוכו תמיד שררו בו\r\nמהומה ואי-סדר.  רשימות של סכינים,  מזלגות ופמוטות\r\nעשויים כסף שמסרה לאיזו סוכנות כדי שתשלח אותם\r\nאחריה,  מתוך ידיעה שהדבר לא ייעשה; תמונות הוריה\r\nשנשארו מאחור; כרטיסי רכבות ואוניות ששמרה,  שמא\r\nיהיה צורך להוכיח משהו לאיזה שוטר; כתובות רשומות\r\nעל צדן האחורי של פיסות קרטון; כמה מטבעות שאחד\r\nמבניו של הרבי מוויז'ניץ בירך עליהם למזל; וכמובן\r\nהמסמכים הבריטיים המתירים לרוזה גולד בלוויית ילד\r\nלהיכנס לתחומי הממלכה המאוחדת ולעבוד בתור עוזרת\r\nבית באחוזת הקולונל ג'וזאיה וֶג'ווד.\r\n\"את אוסטרית,\" אמרה האישה בלי שום סיבה.\r\n\"נכון,\" אמרה רוזה מתוך גאווה רגעית מגוחכת.\r\n\"מווינה.\"\r\nשום הבעה של זיהוי והכרה לא חלפה על פניה של\r\nהאישה.  באותה מידה יכלה לומר שהיא מגרימסבי.\r\nרוזה ניסתה לקשור שיחה: \"היית בווינה?\"\r\n\"אף פעם.\"\r\n\"טוב שם,\" אמרה רוזה.  \"יפה.\"\r\nהאישה בדקה ברשימת השמות.\r\n\"אסור לך להיכנס למחנה אבל אני יכולה לסדר\r\nלבעלך אישור יציאה כדי שיוכל לצאת אתך קצת.  את\r\nמבינה?\"\r\nהוליכו אותה אל חדר המתנה שריח של חומרי ניקוי\r\nעמד בו וניחוח מתוק של דשא קצור מן המדשאה שבחוץ.\r\nהיא התבוננה בכרזות שעל הקירות שקראו לאנשים\r\nלבלות את חופשתם בכל מיני מקומות באנגליה.  הגברים\r\nוהנשים שבכרזות האלה נראו ידידותיים ומאירי פנים.  הם\r\nיצאו לטיולים ברגל ושיחקו טניס ושחו.  רוזה הרגישה\r\nשעם אנשים שכאלה תוכל להסתדר,  גם אם בתחילה ידחו\r\nאותה.  כשהיתה בווינה לקחה כמה שיעורי טניס,  ועכשיו\r\nתוכל להתחיל לשחק שוב אם יהיה לה די כסף לקנות\r\nחצאית לבנה קצרה,  חולצה ומחבט.  זו תהיה דרך טובה\r\nללמוד אנגלית מצוינת בלי ספרים ובאוויר הפתוח.\r\nכשנכנס מנדל בדלת,  מוזנח ובלוי כמו סמרטוטר,  נגוזו\r\nכל ההרהורים המשמחים האלה ורוזה פרצה בבכי.  תחילה\r\nחיבק אותה חיבוק מגושם,  כמו חשש שמא תיסדק אם\r\nיאמץ אותה אליו בחוזקה,  אבל אחר-כך קירב אותה אליו\r\nברוך ומלמל את מילת החיבוב שלו,  \"ליוּבּעלע\".  ריח של\r\nשמיכות מעופשות עלה ממנו.\r\nהם החלו לדבר בגרמנית,  בלחש,  כדי שלא להעליב\r\nאיש.  רוזה האשימה את מנדל שהוא רוצה לנטוש אותה\r\nואת הילד.  איך תוכל להסתדר בעיר גדולה וזרה בלי שום\r\nאדם שיעזור לה חוץ מלשכת הרֶפיג'יז וכמה מיסיונרים.\r\nעליו לחפש עבודה ולהיות אבא לברנרד ובעל לאשתו.\r\nהיא מכירה רֶפיג'יז שפותחים עסקים.  זה לא בלתי\r\nאפשרי.  מנדל הקשיב באי-נוחות אבל לא אמר דבר.\r\nהרעיון לעבוד בשביל מישהו שאיננו אביו הטיל עליו\r\nאימה. העבודה היתה לו תמיד מין משחק; ללבוש מקטורן\r\nלבן,  לפקח על הפריקה והטעינה,  לפטפט עם הלקוחות -\r\nבזכות כל אלה עברו עליו השעות בלי ייסורים.  עכשיו\r\nייאלץ לעשות מה שאיזה איש זר יאמר לו,  בשפה זרה,\r\nובלי אמא בסביבה שיוכל להתלונן באוזניה כשיפגעו\r\nבכבודו.  בצבא יוכל להתמזג כליל בתוך המון לובשי\r\nהחאקי ולעשות את מה שכולם עושים כמו אוטומט.  יש\r\nבכך מידה של נחמה.\r\nהאישה מן המשרד חזרה אל החדר.\r\n\"מר ומרת גולד.\"\r\nהם הסתכלו בה וחששו מן הרע ביותר.  מנדל הוכרז זר\r\nאויב ועומדים לשגר אותו לאוסטרליה באונייה רעועה\r\nודולפת בחברת נוכלים ומרגלים נאצים.\r\n\"אתם לא חייבים להישאר פה,  אתם יודעים.  אני יכולה\r\nלתת לכם אישור יציאה ואתם יכולים לנסוע באוטובוס\r\nולטייל לכם בעיר לאורך שפת הים.  אתם מבינים?\"\r\nהבעתה עדיין היתה חמורה ורשמית,  אבל קולה התרכך\r\nמעט.  אולי ריחמה על הזוג האומלל המוזר למראה,\r\nהאישה בשמלת הקיץ המקושקשת והאיש העטוף בגדים\r\nחסרי צורה,  כבדים מדי למזג-האוויר החם.\r\n\"תודה רבה לך,\" אמרה רוזה.  \"אנחנו ניסע אל העיר.\"\r\nמנדל לא אהב לצאת מן המחנה.  כשאחרים קיבלו\r\nאישורי יציאה לשעות אחדות,  הוא ויתר על הזכות הזאת\r\nבתואנה שיש לו כאב בטן או שרגליו כואבות.  הוא פחד.\r\nפחד שמא יטעה בדרך,  שמא ייעצר בידי המשטרה,  פחד\r\nמן הריחות של הארץ הזרה,  מפירות הים שעל דוכני\r\nהמכירה,  אפילו ריח הפרחים היה מוזר ומטריד.  אבל הוא\r\nהלך בעקבות רוזה אל תחנת האוטובוס והשתדל לרסן את\r\nבהלתו כשנדמה לו שהעוברים ושבים מסתכלים בו\r\nבחשד,  אפילו בכעס.  היו אנשים במחנה שאמרו\r\nשהבריטים אינם רוצים כלל להשתתף במלחמה הזאת,\r\nאבל הם נגררים לתוכה בגלל זרים כמו מנדל וכל שאר\r\nהרֶפיג'יז.  אחרים אמרו שאנגליה נלחמת למען החירות\r\nכמו שעשתה מאז ומעולם.  מנדל לא רצה להיות סיבה\r\nלמלחמה,  ובעצם לא הבין באמת למה נתן לו הדיפלומט\r\nהבריטי בווינה ברגע האחרון פיסת נייר שבזכותה הגיע\r\nלכאן.  הוא לא שיחד איש.  הוא לא התדפק על דלתות ולא\r\nהתחנן ולא בכה,  הוא רק המתין בפתחי משרדים רבים\r\nונרשם ברשימה אחר רשימה עד ששמו צץ ועלה.\r\nכשחזר הביתה ופיסת הנייר בידו מצא את רוזה בוכייה.\r\nהוריה החליטו לנסוע לפולין,  אף-על-פי שאמה יכלה\r\nבקושי להלך על רגליה.\r\n\"מוּטי לא תראה שוב את הנכד שלה לעולם,\" זה מה\r\nשאמרה,  וכמעט לא נתנה את דעתה על כך שפיסת הנייר\r\nשבידו של מנדל מצילה את חייהם.\r\nכשישב לידה באוטובוס חש מנדל בחום גופה מבעד\r\nלשמלתה הדקה ונבוך.  הוא כבר שכח מהי תחושת לחץ\r\nגופה של אישה,  וכמעט שלא הרגיש בחסרונה.  הגברים\r\nשבצריף שלו לא היו צעירים ולא דיברו על נשים - רק\r\nעל נשותיהם,  ולא באופן ההוא. צד גופה הצר של רוזה\r\nהזכיר לו את חודשי נישואיהם הראשונים,  כשחשש שמא\r\nייסדקו עצמותיה בלחץ הסתערותו,  והיא עודדה אותו\r\nלהמשיך בדיבורים גסים.  זה היה מאותם דברים ששמר\r\nבסוד מאמו.\r\nרוזה פטפטה וליהגה על החדר שלהם בלונדון ועל\r\nהפארק הסמוך,  לשם היא הולכת עם הילד.  היא גמרה\r\nאומר להציג את העיר בתור מקום סביר שבו יש לרֶפיג'יז\r\nסיכוי לרפא את פצעיהם.  מנדל לא ראה אלא יער עבות\r\nשל בתים,  רצועות כבישים קרות,  שורות של ארובות\r\nבתי-חרושת תחת שמי פלדה - עיר יתומה מאֵם שאין לו\r\nבה אל מי לפנות.\r\n\"על מה אתה חושב?\" שאלה.\r\n\"מי ייתן לי עבודה?\"\r\n\"יש מקומות.  בלשכת הרֶפיג'יז יש להם רשימות.  צריך\r\nלחפש ולדבר עם אנשים.\"\r\nרוזה הסתכלה סביבה בעצבנות.  בחוברת של הרֶפיג'יז\r\nהתייחסו בחומרה רבה לעניין הדיבור בגרמנית באוטובוס,\r\nואף שדומה היה שהאנשים המעטים סביבם אינם שמים\r\nלב אליהם כלל,  חשה שלא בנוח.\r\n\"אנחנו מדברים קצת אנגלית,\" אמרה.  מנדל הניח את\r\nידו על ברכה.\r\n\"אתה אוהב אותי?\" לחשה באוזנו.\r\nאצבעותיו התהדקו.\r\n\"אתה מתגעגע בשבילי?\"\r\n\"הרבה מתגעגע,\" אמר מנדל,  והזיעה התנוצצה על\r\nרקותיו.\r\nהיא הניחה את ראשה על כתפו והם ישבו בשתיקה,\r\nלקול רעם המנוע שהיסה אותם,  כשנכנס האוטובוס הכבד\r\nאל עיירת החוף.\r\nרוזה התרגשה כילדה בשעת טיול בית-ספר.  היא נטלה\r\nאת זרועו של מנדל ויצאה לה לטיול הזוי בשדרה\r\nהמפוארת של קרלסבאד.  היא שאפה אל קרבה את\r\nניחוחות הרחוב הראשי כסוסה אצילה; דגים,  שוקולד,\r\nנסורת,  דלק,  טבק,  גבישי סוכר.  הריחות התערבו ברוח\r\nהים המלוחה והציפו אותה בשיכרון של חירות נעורים.\r\nאיש לא ביקש את רעתה.  מותר לה לשבת על כל ספסל,\r\nלהיכנס לכל חנות,  לאכול ליד כל שולחן ואיש לא ישאל\r\nשאלות.  הילוכה היה גמיש וקפיצי והיא פיזמה לעצמה\r\nוהסתכלה בבבואתה בחלונות הראווה.  נדמָה לה שהיא\r\nנראית טוב,  גם אם שמלתה יוצאת-דופן.  לבושה מצודד\r\nכשל כל נערה אנגלייה,  בכך היא בטוחה,  והיא קלטה את\r\nמבטיהם של הגברים,  מבטים מהירים,  חצופים,  מפתחי\r\nהבתים ומן האוטובוסים.  הם יודעים שהיא זרה והדבר\r\nמגרה את סקרנותם ועושה אותם נועזים יותר משהיו כלפי\r\nנערה אנגלייה.  היא נאחזה בחוזקה בזרועו של מנדל,  אבל\r\nדומה היה שהוא שרוי במקום אחר.  הילוכו היה הססני\r\nכאילו אין הוא בטוח שצעדיו אכן יבואו בזה אחר זה,\r\nכאילו הוא מייצב את עצמו על גשר צר מעל לזרם שוטף.\r\nהיא חששה למשוך אליה את תשומת-לבו,  שמא ייכשל\r\nוייפול.\r\nבקצה הרחוב הראשי הגיעו אל חוף הים,  אל טיילת\r\nקטנה ושטופת אור ובה דוכנים וחנויות ססגוניות,\r\nומאחוריה חוף זרוע חלוקים והים האפור כפלדה.\r\n\"תנשום את האוויר,  מנדל,\" אמרה,  \"מלא בו את\r\nעצמך.\"\r\nהוא עמד שם לפני הים ונאנח.  רוזה צחקה כדי לעודד\r\nאת רוחו,  אבל הוא היה אפוף ענן כבד.\r\n\"מה העניין?\"\r\n\"איבדנו את הכל.\"\r\n\"אז נתחיל מהתחלה.  הילד יהיה אנגלי.\"\r\n\"שונאים אותנו פה כמו בכל מקום אחר.\"\r\n\"אם הם שונאים אותנו כל-כך למה נתנו לנו להיכנס?\"\r\nהוא שתק.\r\n\"כדי להפוך אותנו לנוצרים.\"\r\nרוזה צחקה והניחה את ידה תחת חולצתו.\r\n\"איזה מין נוצרי יעשו ממך,  מנדל,  הרי חתכו לך\r\nכשהיית תינוק וזהו זה.\"\r\nהיא נלחצה אליו יותר.  למתבונן בהם עכשיו הם נראים\r\nמן הסתם ככל זוג אוהבים על חוף הים,  אולי אפילו\r\nאוהבים בסתר,  שהניחו בעל קודר ואישה משעממת\r\nוהתחמקו להם לכמה שעות למקום שאיש אינו מכיר\r\nאותם.  הוא נשען עליה וחיכך את אפו באוזנה.  דומה היה\r\nלבעל-חיים רך ופרוותי שמכרסם עלים.\r\n\"בוא נשב לנו באיזה מקום,  בבית-קפה,\" אמרה רוזה,\r\nוהרהרה במַרינבאד ובמקומות הקיט הקטנים שבהרים,  לא\r\nהרחק מווינה.\r\nמנדל צחק בפעם הראשונה.\r\n\"איזה בתי-קפה,  אין כאן בתי-קפה.  כלום.  רק פאבים\r\nלאנשים שרוצים להשתכר.\"\r\n\"בבית השתכרנו מיין,  אתה לא זוכר?\"\r\n\"זה לא אותו דבר.\"\r\nהיא נטלה את ידו והם עלו ברחוב תלול לעבר הצוק.\r\nרוזה לא חדלה לפטפט על הבתים הקטנים והמקסימים\r\nועל האדניות הססגוניות שבחלונות.  כשראתה חתול\r\nבאחד החלונות עמדה במקומה והשמיעה קולות מצמוץ,\r\n\"מיצי,  מיצי.\" מנדל ציפה לראות דלתות נפתחות וגבירות\r\nחמורות סבר מופיעות ומגרשות אותם משם,  אומרות להם\r\nלהסתלק - \"קיפָאוּט\" (\r\nkeep out\r\n, הסתלק, התרחק). את\r\nהמילה הזאת שמע פעמים רבות במחנה.  היא נהיתה\r\nבפי הרֶפיג'יז לבדיחה על חוסר נכונותם של האנגלים\r\nלהניח לזרים להיכנס לארצם. \"קיפָאוט רֶפיג'יז ארורים.\"\r\n\"קיפָאוט,  ראשי כרוב.\" \"קיפָאוט ראשי שוּם.\" אבל\r\nבחלונות לא הופיע שום פרצוף והחתולים נשארו אדישים.\r\n\"בוא ניכנס לכאן,\" אמרה רוזה והצביעה על דלתו\r\nהחומה המאובקת של \"פונדק הנסיך מוולס\".\r\n\"אבל זה פאב,\" אמר מנדל,  \"זה לא בשבילנו.\"\r\n\"למה לא? אנחנו יכולים לשלם.  ממה אתה פוחד,\r\nמשלט\r\nVerboten\r\n? (אסור בגרמנית)\r\nהיא משכה אותו לעבר הדלת הכבדה המעוטרת\r\nבלוחות זכוכית חרותה וידית מצוחצחת.\r\n\"אתה רואה,  כתוב פה '\r\nPublic bar\r\n',  זאת אומרת שזה\r\nפתוח לכולם,  אפילו לרֶפיג'יז.\"\r\nהיא צחקה ומשכה אותו חזק יותר.  \"אפילו רֶפיג'יז\r\nמחורבנים שיש להם כמה פֶני בכיס. בחייך,  מנדל,  מה יש\r\nלנו להפסיד?\"\r\nהוא הניח לעצמו להיגרר אל תוך הבר האפלולי ומיד\r\nהכיר את ריח הבירה החמצמץ שנספג בלוחות העץ של\r\nהרצפה והשולחנות,  אלא שכאן דומה היה שהריח חריף\r\nיותר מפני שהחדר היה אפל ודחוס.  את מרבית שתיית\r\nהנעורים שלו עשה מנדל באוויר הפתוח,  לצלילי מוסיקה\r\nודיבור קולני.  החדר הזה דמה למקום מפגשם של חברי\r\nכת מופקרת הנאספים סביב המזבח החום כדי לשתות דם.\r\nאיש רחב גרם ואדום פנים לטש בהם את מבטו מאחורי\r\nהדלפק.\r\n\"מה שלומך,\" אמרה רוזה.\r\n\"בוקר יפה,\" ענה לה.\r\nמנדל ניסה להימלט אבל רוזה אחזה בידו בחוזקה\r\nכבתלמיד סרבן.  היא הוליכה אותו אל אחד השולחנות,\r\nהושיבה אותו על כיסא ושבה וניגשה אל הדלפק.  הוא\r\nהסתכל בה כמהופנט.  בשמלתה הקלה ובסנדליה הלבנים\r\nנראתה דקיקה כילדה,  כאילו גזרו אותה מנייר דק.  אבל\r\nהיא שפעה ביטחון פרוע שהוא לא יכול לעמוד על טיבו.\r\n\"יש לך בירות טובות?\"\r\nהאיש הגדול חייך.  \"של המבשלות הכי טובות באזור.\"\r\nרוזה היססה רגע,  ואחר-כך הניפה שתי אצבעות.\r\n\"שתי בירות,  לי ולבעל שלי.\" היא פנתה לעבר מנדל\r\nבחיוך של ניצחון.\r\n\"איזה סוג של בירה?\"\r\nרוזה נעצה את עיניה בבקבוקים שעל המדפים.  לכל\r\nסוגי הבירה שזכרה היו שמות גרמניים שאין להעלותם על\r\nשפתיה.  השם \"פילזנֶר\" עלה בדעתה.  זו אמנם בירה\r\nצ'כית,  אבל יש גם צ'כים שהם נאצים ולא כדאי להסתכן.\r\nהאיש ראה את מבוכתה והחליט לעזור לה.\r\n\"אולי פַיינט של ביטֶר?\"\r\nרוזה הגיבה במהירות.  היא פנתה אל מנדל.  \"בשבילך\r\nביטֶר?\"\r\nפניו של מנדל היו לבנים.  נראה היה כאילו הוא עומד\r\nלהתעלף.\r\n\"ביטֶר לשניים,  תודה.\"\r\nרוזה נשאה את הכוסות אל השולחן בנשימה עצורה\r\nכדי שלא לשפוך את המשקה.  מנדל לקח את כוסו\r\nובהטיית ראש פתאומית גמע חצי כוס בבת אחת.  הוא\r\nהעווה את פניו.\r\n\"חם כמו מרק.\"\r\nובכל זאת דומה היה שמתחולל בו שינוי.  הוא נמלא\r\nחיות והחל לדבר על המחנה,  בייחוד על שני המרגלים\r\nשהתגלו בו,  אבל את הילד לא הזכיר.\r\n\"ברנרד מתגעגע אליך,\" אמרה רוזה.\r\n\"מאין לך?\"\r\n\"קשה לו להירדם והוא מתעורר הרבה בלילה.  זה לא\r\nטבעי בשבילו להיות בלי אבא.\"\r\nמנדל הופתע.  מעולם לא חשב על עצמו בתור אב.\r\nבעיניו היה עדיין בן הזקונים של ניסן גולד.  הוא ויתר על\r\nהאחריות לתינוק והעביר אותה לידי המטפלת,  ואת\r\nתפקיד האב מילא רק באירועים ציבוריים,  שבהם הובא\r\nהילד והוצג לפני חברים ובני משפחה.  ברנרד היה רכושן\r\nשל הנשים,  של רוזה,  של המטפלת ושל הסבתות,  ומנדל\r\nלא היה שם אלא כדי למלא חלל.  צרכיו,  כאביו ובכיו של\r\nהילד הקטן היו עניינם של אחרים.\r\n\"אתה זוכר את הילד?\"\r\nצליל חד התלווה לקולה.  היא חיטטה בתיקה ומשכה\r\nוהוציאה ארנק של תצלומים.\r\n\"הנה,  זה הבן שלך?\" היא תחבה את התצלום מתחת\r\nלאפו של מנדל.  \"אתה זוכר אותו?\"\r\nזו היתה תמונה מווינה.  ברנרד ישב על שולחן במכנסי\r\nעור ובחולצה מצויצת.  רגל עגלגלה אחת השתרבבה\r\nמעבר לשפת השולחן והאחרת היתה מקופלת לו היטב\r\nתחת אחוריו.  ידיו הקטנות השמנמנות בלטו משני צדיו\r\nכמשוטים של סירת צעצוע.  רוזה התעקשה לסרק את\r\nשערו הבלונדי בצורת גל עומד משוכלל,  שמתחתיו\r\nהשתלשלו פני הבובה שלו.\r\nמנדל החזיק בתצלום והביט בו בפנים חתומות.  הנה\r\nלפניו זכר צעיר בדרכו להיות רֶפיג'י והוא מחייך אל\r\nהצלם הנאצי ואינו מצפה בחייו אלא לחיבוקים,  נשיקות\r\nושבחים בתור זכות מלידה.  \"אידיוט,  אידיוט,\" אמר בקול,\r\nוכמעט לא ידע מה הוא אומר.\r\n\"מה אידיוט?\" אמרה רוזה.\r\nהוא לא השיב והוסיף למלמל ולפרוק על התצלום\r\nרגשי זעם ותסכול.\r\n\"התינוק הזה אשם בהיטלר?\" אמרה רוזה וחטפה את\r\nהתצלום מידו.  \"אני אשמה שילדתי את הילד? אתה\r\nאידיוט שהתחתנת אתי?\"\r\nפניה היו אדומות וידיה הזדגזגו מעל לשולחן הקטן\r\nשעליו כוסות הבירה.  טיפות רוק זעירות הופיעו על\r\nשפתיה ונדמָה שסנטרה מתחדד לכדי נקודה אחת במרחק\r\nסנטימטרים מעטים בלבד מפיו.  ככה נראתה כשניסתה\r\nלחתוך את ורידיה בווינה,  כשסירבו הוריו להסכים\r\nלנישואיהם.  הוא זכר שגרר אותה אל הספה בצעקות \"אני\r\nאוהב אותך\" וקרא למשרתת,  אבל זו התעלפה בעצמה\r\nמפני שלא יכלה לעמוד במראה הדם.\r\nמנדל הושיט את ידו והניח את כפו על לחיה של רוזה.\r\nהלחי היתה חמה ולחה.  צר היה לו עליה,  וחוסר ביטחונה\r\nופחדיה נעשו לו ממשיים כאילו היו שלו.  איך יוכלו אי\r\nפעם להיות בעל ואישה,  אב ואם,  במקום הזה שאין הם בו\r\nאלא רֶפיג'יז,  חבילות אנושיות שאפשר לשגר כמו מטען\r\nלקצה העולם אם יחליט שוטר כלשהו להוסיף את שמם\r\nלאיזו רשימה?\r\nסטירה צורבת נחתה על אוזנו.  היא המטירה עליו\r\nמהלומות באגרופה ובכף ידה הפתוחה וצעקה \"אידיוט,\r\nאידיוט,  אידיוט.\"\r\nמנדל כיסה את ראשו בידיו והידק את מצחו אל לוח\r\nהשולחן.  האלכוהול הטיל בו סחרחורת וריח העץ והבירה\r\nעורר בו בחילה.  הוא הרגיש לכוד בין הקול הצווחני לכף\r\nהסוטרת ולריח המחליא,  כלוא בידי המשטרה הבריטית\r\nובידי רוזה והילד.  הוא רצה את אמו.  רק היא תבין את\r\nכעסו ותטה אוזן למילים חסרות הפשר שהתלעלעו מתוך\r\nגרונו.\r\n\"יש לכם קצת צרות,  מה?\"\r\nהאיש רחב הגרם עזב את הדלפק והתנשא מעליהם כמו\r\nקברן הבוחן את מלאכתו.\r\n\"זה בגלל החום שכולם מתנהגים קצת מוזר.\"\r\nהוא התבונן בהם מעל פימות סנטרו הוורודות.\r\n\"לא שמעתי אתכם מדברים גרמנית?\"\r\n\"כן.  אנחנו רֶפיג'יז ואנחנו לומדים אנגלית בקרוב.\"\r\n\"אתם במחנה הנופש,  נכון?\"\r\n\"בעלי במחנה.  אבל הוא ייצא.\"\r\nראשו של מנדל עדיין היה מונח על השולחן.  דומה\r\nהיה למי שעומדים להוציאו להורג,  ראשו על בול העץ\r\nוהוא ממתין לצניחת הגרזן.  קולה של רוזה הגיע אליו\r\nממרחקים.  הצרימה שהיתה בו רגע לפני כן נעלמה.  היא\r\nדיברה אנגלית אל האנגלי כפי ששיערה שהדבר צריך\r\nלהיעשות.  מנדל הרים את ראשו והסתכל באיש.  דמותו\r\nהיתה מטושטשת במקצת אבל העיניים שמעל לפימות היו\r\nכחולות וקרות להדהים.  הן האשימו אותו בהזנחת אשתו\r\nוילדו.  מנדל נרתע כאילו הוא עומד לספוג מכה.  אחר-כך,\r\nלפליאתו הגמורה שלו עצמו,  פתח את פיו.\r\n\"מַיין פרָאוּ (אשתי בגרמנית משובשת) מדברת אנגלית\r\nטוף.\"\r\n\"מרגרט,\" צעק האיש לכיוון הדלפק,  \"מרגרט.\"\r\nאישה צעירה נכנסה בדלת.\r\n\"תקראי למשטרה,  מרגרט.\"\r\nרוזה הרימה את קולה.  \"לא משטרה.  יש לנו אישור.\r\nאנחנו חוזרים.  עכשיו.\"\r\nהיא קמה ורמזה למנדל לבוא בעקבותיה.\r\n\"אנחנו שותים,  אנחנו הולכים.\"\r\nהאיש אחז בכתפיה ודחף והושיב אותה בכיסאה.\r\n\"לא הולכים.  חכו פה.  שוטר בא,  אתם הולכים אתו.\"\r\nרוזה חיטטה בתיקה,  אבל לא הצליחה למצוא את\r\nהאישור שנתנה לה האישה במשרד.  הכל נשפך בערבוביה\r\nעל השולחן,  כל שבעים ושמונה פיסות הנייר שנועדו\r\nלהציל אותם מהשד-יודע-מה,  הן כיסו את השולחן כמו\r\nחלקי פאזל שנזנח.\r\nרוזה נפנפה בפיסת נייר מול פניו של האיש.\r\n\"אתה מכיר את הקולונל, וֶג'ווּד?\"\r\nהאיש שתק.\r\n\"איש טוב,  הוא מביא אותנו לפה.\"\r\n\"מרגרט,\" צעק האיש,  \"קראת להם?\"\r\n\"יהיו פה בעוד שתי דקות.\"\r\nמנדל פצח בשיר.  הוא הפתיע את עצמו והחל לשיר.\r\nשנים רבות לא שר,  אפילו לא בתפילה.  הוא העדיף\r\nלשרוק,  אבל אביו לא ראה זאת בעין יפה ואמר שזו גסות\r\nרוח.  עכשיו שהבירה הזרה מערפלת את מוחו הביט מנדל\r\nבעיניו של המוזג ושר שיר געגועים על וינה.\r\nWien, Wien nur du alein\r\nSollst stets die Stadt meiner Traume sein\r\nTra la la la la la\r\nוינה,  וינה,  רק את לבדך / תהיי עיר חלומותי תמיד (גרמנית).\r\nהוא לא זכר את המילים,  אבל הנעימה מילאה אותו\r\nגעגועים אל הרהיטים הכהים הכבדים שבבית הוריו,  אל\r\nצליל פעמון הדלת ואל ריח הקינמון והקפה.  רוזה בעטה\r\nבו מתחת לשולחן אבל הוא לא חדל.  הוא שר ונופף\r\nבזרועותיו הנה והנה,  ורוזה התאמצה להסותו.\r\nהאיש לא התרשם כלל.  \"מה זה,  ההימנון הלאומי?\"\r\n\"יותר מדי בירה,\" אמרה רוזה והצביעה על ראשה.\r\n\"הנה זה.\"\r\nעכשיו מצאה את פיסת הנייר שנתנה לה האישה\r\nבמחנה.  היא הושיטה אותה אליו אבל הוא אף לא הביט\r\nבה.  תחת זאת לקח את ארנק תצלומי המשפחה.  אביה\r\nלטש בו מבט פראי,  מגבעת הומבּוּרג שחורה מכסה על\r\nפניו העגולות וזקנו הקלוש.  יעקב מנדל,  תכיר,  אנגלי\r\nמפאב.  אולי הוא יעזור לך וימצא אותך היכן שאתה ויביא\r\nאותך הנה עם מוּטי.\r\n\"נראה מבוהל.  מי זה,  אביך?\"\r\n\"אבא שלי עכשיו בפולין רֶפיג'י\" אמרה רוזה.  \"וגם\r\nאמא.\"\r\n\"כשהמלחמה תיגמר תתאחדו כולכם בירושלים.\"\r\n\"סליחה?\"\r\nהוא הניח את התצלום על הערמה ומלמל משהו לא\r\nברור.  היה בו דבר-מה מסוכן,  מין זעם ובוז שרוזה חשה\r\nבהם כדקירה בצדה.  תני לו קצת כסף,  אמרה בלבה,  זה כל\r\nמה שהוא רוצה.  אבל כסף לא היה לה,  ודאי לא מספיק\r\nלשוחד,  ומן הסתם אין לו שום צורך במטבעות הברכה מן\r\nהרב.  מנדל נראה כישן,  ראשו מעורסל בזרועותיו.  האיש\r\nהניח את ידו על שדה ולחץ.  הוא גיחך ונשם דרך אפו.\r\nרוזה בעטה בחוזקה בשוקו אבל הוא גידף ולא הרפה\r\nואפילו הידק את צביטתו.  דומה היה שעיניו נסוגות אל\r\nתוך ארובותיהן כחצים כחולים.\r\nמנדל התעורר לחיים ומצא את רוזה נושכת את ידו של\r\nהאיש והלה צועק ומזעיק את מרגרט.  מבעד לערפל ראה\r\nשוטר נכנס אל הבר האפלולי ומתנשא מעליהם מלוא\r\nקומתו,  פניו לבנים כחלון שהקסדה והמדים הכהים\r\nמקיפים אותו כמסגרת.  רוזה הצביעה על האיש וצעקה,\r\nאבל הוא צחק ונופף בידיו לאות ביטול.  רוזה הצביעה גם\r\nעל מנדל ונפנפה מול פני השוטר באישור היציאה מן\r\nהמחנה.\r\n\"מקס גולד.\"\r\nמנדל שמע את שמו וניסה לקום על רגליו אבל בתוך\r\nכך הפיל והפך את השולחן.  תיקה של רוזה וכל פיסות\r\nהנייר נשפכו על הרצפה אל תוך שלוליות הבירה ושברי\r\nהזכוכית.  מנדל ירד על ברכיו לאסוף את הניירות ופצע\r\nאת ידו.  דם התפשט על פני כף היד והחל לטפטף אל\r\nהרצפה.  הוא הסתכל בו כאילו דמו של מישהו אחר\r\nמתפשט על פני העור השרוט של כף יד זרה.\r\n\"אתה מקס גולד?\"\r\nמנדל הסתכל במגפו השחור והרחב של השוטר מרחק\r\nסנטימטרים אחדים מאפו.  הוא כבש את הפיתוי לנגב את\r\nידו המדממת במכנסיים שמעל למגף,  וקם ועמד על\r\nרגליו.\r\n\"מקס גולד,\" אמר והושיט את ידו לפנים בתנועה\r\nאווילית.  השוטר לא לחץ אותה.  עכשיו ירדה רוזה אל\r\nהרצפה וליקטה את ניירותיה ודחסה אותם בתיקה.\r\n\"בעל הבית אומר שאתם מתפרעים.\"\r\nמנדל תלה מבט אטום בתגו של השוטר.  רוזה משכה\r\nבמכנסיו.\r\n\"ראית את המטבעות של הוויז'ניצר?\" שאלה בלחישה,\r\nכדי שהגרמנית לא תישמע.\r\nמנדל משך בכתפיו וניגב את ידו המדממת בחולצתו.\r\nרוזה קמה והתחילה מחפשת מתחת לשולחנות האחרים.\r\n\"מה את מחפשת?\" שאל השוטר.\r\n\"מטבעות.\" רוזה נאבקה למצוא מילים.  \"מטבעות\r\nמאיש קדוש.  בשביל מזל טוף.  געבּענטשט (מבורכות\r\nביידיש).\" המילה ביידיש התמלטה משפתיה ופניה הסמיקו.\r\nכולם החלו אפוא לחפש על רצפת העץ הסדוקה.  רוזה\r\nמצאה את הנייר שהמטבעות היו עטופים בו,  אבל לא את\r\nהמטבעות עצמם.  נראה שהם נפלו בעד החריצים שבין\r\nלוחות הרצפה.\r\n\"כאן יש משהו,\" אמר השוטר.  הוא כרע על ארבעותיו\r\nוקירב את עינו לרצפה.\r\n\"יש לך כף בסביבה?\"\r\nבעל הבית הביא כף מאחורי הדלפק אבל התברר שהיא\r\nקצרה מדי והוא הביא כף אחרת,  והשוטר התמסר בכל\r\nמאודו למלאכת החילוץ וחילק הוראות חרישיות לעצמו\r\nולמטבע.  כולם עקבו בעניין בשעה שהשוטר הגביה את\r\nהמטבע קרוב ככל האפשר אל החריץ.\r\n\"עכשיו צריך רק מַלקטת,\" אמר השוטר לכיוונה של\r\nרוזה.\r\n\"מה?\" רוזה לא ראתה את המילה הזאת בשום רשימת\r\nמילים של רֶפיג'יז.\r\n\"מלקטת,\" אמר האיש שרגעים אחדים לפני כן צבט\r\nאת שדה.  \"זה מה שתולש את השערות הקטנות מתחת\r\nלאף שלך.\" הוא הדגים תנועות תלישה באצבע ובאגודל.\r\nהיא לא הבינה.\r\n\"בטח יש לך אחת בתיק.\" הוא הצביע על תיק העור\r\nהלבן.  \"שפתון,  פודרה,  מלקטת.\" הוא נראה מגוחך בשעה\r\nשחיקה את העוויות האיפור על פניו הרחבים,  הסמוקים.\r\nרוזה הבינה ונטלה את נרתיק הקוסמטיקה שלה.  שם,\r\nבמקום המיועד לה,  ליד פצירת הציפורניים והמספריים\r\nהזעירים היתה המלקטת,  היא הושיטה אותה לאיש,  וזה\r\nכרע על ברכיו,  פניו מול פני השוטר,  ובעדינות חילץ\r\nוהרים מטבע ויז'ניצר אחד מתוך הכף שבה היה נתון.\r\nדמעות עלו בעיניה של רוזה כשלקחה את המטבע.\r\nהיא נהגה להקיש את המטבעות זה בזה בכל פעם שעצרו\r\nאותם במהלך הבריחה מאוסטריה.  זו היתה נקישה של\r\nמזל שהמציאה לה,  לקצב הריקוד החביב עליה,  קליק-\r\nקליק-קליק-קלאק,  טנגו למטבעות.  אין לה ספק שהקסם\r\nפעל והגן עליהם,  הוא וברכת הרב.  עכשיו נותר מטבע\r\nאחד בלבד,  אבל די בכך מפני שהם במקום בטוח.\r\nהשוטר כבר עמד על רגליו בדרכו לצאת,  והיא נטלה\r\nאפוא את זרועו של מנדל והובילה אותו אל הדלת.\r\nהילוכו היה הססני אבל ביטחונו גבר כשפסעו לאטם\r\nבמורד לעבר הים והרחוב הראשי.  מלמעלה תחם קו\r\nהחוף גבול חד וברור לגלים.  הים הירוק הסתער על\r\nאנגליה כצבא כיבוש,  אבל שוב ושוב נחלו הגלים\r\nתבוסה מידי החוף האיתן.  רוזה שאפה אל תוכה\r\nבתאוותנות את האוויר המלוח וביצעה את תרגילי\r\nהנשימה, אחת-שתיים-שלוש, שזכרה מבית-הספר. מנדל\r\nלחץ את ידה מבעד לממחטה הספוגה דם והיא שילבה\r\nאת אצבעותיה בשלו.  אישור היציאה היה מונח בכיסה,\r\nהמטבע טמון לבטח בכף ידה.  לפניה צעד השוטר בקצב\r\nאחיד ומתון.  בחוברת הרֶפיג'יז כתוב שלא צריך לחשוש\r\nמשוטרים,  אפשר לשאול אותם כל דבר,  ובלבד\r\nשמקפידים לקרוא להם \"אופיסֶר\".\r\n\"אופיסֶר,\" אמרה רוזה אל הגב הרחב במדים,  \"יש לכם\r\nבאנגליה מטבעות מאיש קדוש?\"\r\nהשוטר נעצר ופנה אליהם.  \"תהרגי אותי אם אני יודע,\r\nגברת,\" אמר וחידש את הילוכו היציב.\r\nסוף עמוד 34",
    "Author": "צבי יגנדורף",
    "Language": "אנגלית",
    "Translator": "יוסי מילוא"
}