{
    "Article-name": "סודות אל. איי",
    "Article-text": "\r\nפרולוג\r\n21 בפברואר, 1950\r\nפונדק דרכים נטוש למרגלות גבעות סן בֶּרדוּ.  באז מיקס הגיע עם\r\nתשעים וארבעה אלף דולר,  שמונה קילו הרואין טהור,  רובה ציד,\r\nאקדח 0.38 ספיישל,  0.45 אוטומטי וסכין קפיצית שקנה מאיזה\r\nפאצ'וקו - רגע לפני שראה את המכונית מעבר לגבול: הבריונים של\r\nמיקי כהן בסמויה של משטרת לוס אנג'לס,  ושוטרים מטיחוּאָנה בהיכון\r\nלחטוף את מה שיישאר מהסחורה ולהיפטר מהגווייה שלו בנהר סן\r\nאיזידרוֹ.\r\nזה שבוע הוא במנוסה,  שבוע שעלה חמישים ושישה אלף דולר:\r\nמכוניות,  מקומות מסתור בארבעת-חמשת אלפים דולר ללילה -\r\nתעריף סיכון - המאכסנים ידעו שמיקי כהן רודף אחריו כי באז הרים\r\nלו גם את הדיל וגם את האישה,  משטרת אל-איי רדפה אחריו כי הוא\r\nהרג אחד משלהם. החוזה שכהן הוציא עליו חנק את אופציית המכירה\r\nהישירה - אף אחד לא יהיה מוכן להתעסק עם הלבן מחשש לפעולות\r\nעונשין; הכי הרבה הוא יוכל להשאיר את החבילה אצל הבנים של\r\nדוֹק אֶנגלֶקלינג - דוק ידלל,  יארוז,  ימכור ויעביר לו את האחוזים\r\nשלו.  דוק עבד עם מיקי בעבר והיה לו מספיק שכל בשביל לפחד\r\nממנו; האחים שלחו אותו למוטל באֶל סֶרָנוֹ ואִרגנו את המילוט תמורת\r\nחמש-עשרה אלפיות.  הערב,  בשעת הדמדומים,  ייקחו אותו שני\r\nמבריחי פועלים לשדה נטוש ויעלו אותו למטוס להברחת סמים שטס\r\nלגְוואטֶמָלה סיטי.  בינתיים ההרואין - יותר מעשרה קילו - יעבוד\r\nבשבילו בארצות-הברית; אם הוא יוכל לסמוך על הבנים של דוק ואם\r\nהם\r\nיוכלו לסמוך על המבריחים.\r\nמיקס הסתיר את המכונית בחורשת אורנים,  שלף את המזוודה,\r\nתִצפֵּת על הפריסה: מוֹטֶל בצורת פרסה,  תריסר חדרים,  הגבעות התחילו\r\nמיד מאחוריו וחסמו כל דרך גישה.\r\nחצר הפונדק היתה מכוסה אבני חצץ,  זרדים,  אשפת נייר,  בקבוקי\r\nיין ריקים - החצץ יחרוק תחת הרגליים,  צמיגים יפצפצו עץ וזכוכית.\r\nהיתה דרך גישה אחת - הכביש שדרכו הגיע - חוליית סיור\r\nקדמית תצטרך לעבור דרך היער כדי לנסות להשחיל אותו.\r\nאו שהם מחכים באחד החדרים.\r\nמיקס לפת את רובה הציד,  התחיל לפרוץ דלתות בבעיטות.  אחת,\r\nשתיים,  שלוש,  ארבע - קורי עכביש,  חולדות,  שירותים עם אסלות\r\nסתומות,  שאריות אוכל רקובות,  ירחונים בספרדית - המבריחים בטח\r\nהשתמשו במקום כתחנת ביניים בדרך צפונה לחוות העבדים במחוז\r\nקֶרן.  חמש, שש, שבע, בול פגיעה - משפחות מקסיקניות מצטנפות\r\nעל מזרנים,  מבוהלות מהאיש הלבן עם הרובה.  \"זה בסדר,  זה בסדר,\"\r\nבניסיון הרגעה.  שאר החדרים בשורה היו ריקים.  מיקס הביא את\r\nהתרמיל,  שמט אותו על הרצפה בכניסה לחדר שתים-עשרה: חזית\r\nפונה לחצר,  מזרן - ציציות מילוי נובטות מחורים באריג - על ארגז\r\nקפיצים.  לא רע בשביל לילה אחרון באמריקה.\r\nלוח שנה של בשר נשי צמוד לקיר בנעצים; מיקס הפך עמודים\r\nלאפריל וחיפש את יום ההולדת שלו.  יום חמישי - לדוגמנית היו\r\nשיניים דוחות,  למרות זאת נראתה טוב,  הזכירה לו את אודרי: חשפנית\r\nלשעבר,  המאהבת לשעבר של מיקי כהן; בשבילה הוא הרג שוטר,\r\nהפיל את עִסקת הלבן של כהן/דראגנָה.  הוא המשיך לעלעל עד דצמבר,\r\nחישב הסתברות הישרדות עד סוף השנה ונבהל: פרפורי קרביים,  בווריד\r\nהמצח החלו פעימות,  טיק,  טיק,  טיק - וזיעה קרה.\r\nוזה החמיר - קיבה מתהפכת מחלחלה,  מיקס פרש את אשפת\r\nהנשק על אדן החלון,  מילא כיסים בתחמושת: כדורים ל- 0.38,\r\nמחסניות רזרביות לאוטומטי,  הוא תחב את הסכין הקפיצית בחגורת\r\nהמכנסיים,  הניח את המזרן על החלון האחורי,  שבר את חלון החזית\r\nכדי שתיכנס בריזה.  משב רוח צינן את זיעתו; בחוץ שיחקו ילדים\r\nמקסיקנים בכדור בייסבול.\r\nהוא לא זז ממקומו.  בחוץ התגודדו מקסיקנים; מצביעים על השמש\r\nכמו יודעים על-פי מיקומה מה השעה,  מתים שהמשאית כבר תגיע -\r\nעבודת פרך בשביל שלוש ארוחות ומיטה. דמדומי שקיעה - דיבורים\r\nחטופים בין המקסיקנים; מיקס ראה שני גברים לבנים.  אחד שמן,\r\nאחד רזה - נכנסים לחצר. הם נופפו בלבביות ידידותית; המקסיקנים\r\nהחזירו באותה מטבע,  הם לא נראו שוטרים או גורילות של כהן.\r\nמיקס יצא החוצה,  הרובה מוסתר מאחורי הגב.\r\nהגברים נופפו לשלום: חיוכים גדולים,  ללא כוונת זדון,  מיקס\r\nסרק את הכביש - מכונית ירוקה חונה בצדו השני,  מסתירה משהו\r\nבצבע תכלת בין עצי מחט,  בוהק מכדי להיות רצועת רקיע. הוא קלט\r\nאור נוצץ על צבע מטאלי,  הבזק: בֵּייקֶרספילד,  הפגישה עם החבר'ה\r\nשרצו ארכה כדי להשיג את הכסף. הקופֶּה הבהירה שניסתה להוריד\r\nאותו מהכביש דקה אחר-כך\r\n.\r\nמיקס חייך: בחור ידידותי,  ללא כוונת זדון,  אצבע על ההדק; זיהה\r\nאת הרזה: מל לַנספוֹרד,  קלגס מתחנת הוליווד - אהב לעשות עיניים\r\nלמלצריות על הסקטים ב\"סקריבֶנֶר דרייב-אין\",  לנפח את החזה כדי\r\nלהשוויץ עם צלקות הירי. השמן,  הקרוב יותר,  אמר,  \"המטוס מוכן,\r\nמחכה רק לך.\"\r\nמיקס הניף את רובה הציד,  שיגר מניפת גרגרים.  השמן חטף את\r\nהמטח ועף אחורה על לנספורד שהסתתר מאחוריו.  המקסיקנים\r\nהתבהלו לכל עבר; מיקס חזר בריצה לחדר,  שמע את זכוכית החלון\r\nהאחורי נשברת,  תלש את המזרן.  ברווזים במטבח: שני גברים,  שלושה\r\nקליעים מהרובה,  בקצב מהיר.\r\nשניהם הועפו לאחור; דם וזכוכיות ניתזו על שלושה נוספים\r\nשהתגנבו לאורך הקיר.  מיקס זינק,  נחבט בקרקע,  ירה על שלושה\r\nזוגות רגליים הצמודים זה לזה; בידו החופשית גישש,  שלף תוּפי\r\nמחגורת מכנסיים של גווייה.\r\nצרחות מהחצר,  רגליים רצות על חצץ.  מיקס שמט את הרובה,\r\nקִרטע אל הקיר.  התקרב לשלושה,  טעם דם - יריות בראש מטווח\r\nאפס.\r\nחבטות בחדר; שני רובים מבצבצים מהחלון בהישג יד.  מיקס צעק,\r\n\"הורדנו אותו!\" נענה בתרועות,  ראה ידיים ורגליים מגיחות מהחלון.\r\nהוא הרים את הכלי הכי קרוב ולחץ על ההדק,  צרור ארוך: דגים\r\nבאקווריום,  ריקושֶטים של גבס,  עץ יבש מתלקח.\r\nמעל הגופות,  לתוך החדר.  דלת הכניסה היתה פתוחה; אקדחיו\r\nעדיין על אדן החלון.  הוא שמע חבטה משונה; הסתכל וראה גבר\r\nשרוע פרקדן מאחורי מסגרת המיטה,  מכוון אליו.\r\nהוא צלל לרצפה,  בעט,  פספס,  האיש ירה - קרוב; מיקס שלף את\r\nהקפיצית,  הסתער,  דקר צוואר ופרצוף; האיש צרח,  ירה - ריקושטים\r\nרחוקים. מיקס שיסף את גרונו,  זחל לדלת וטרק אותה בחוד המגף,\r\nחטף את האקדחים ופשוט נשם.\r\nהלהבות התפשטו: צולות גופות,  מלחכות אורנים; דלת הכניסה\r\nהיא המוצא היחיד. עוד כמה תותחנים מחכים לו בחוץ?\r\nיריות.\r\nמהחצר: קליעים כבדים מעיפים גושים מהקיר.  מיקס חטף אחד\r\nברגל; קליע שרט אותו בגב.  זינוק לרצפה,  הירי נמשך,  הדלת עפה\r\nפנימה - הוא היה בלב אש צולבת.\r\nהיריות נגמרו.\r\nמיקס תחב את האקדחים מתחת לחזהו,  התפרקד כמו גווייה.\r\nהשניות השתרכו; ארבעה גברים נכנסו,  רובים בידיים.  לחישות: \"גמור\"\r\n- \"חבר'ה,  בזהירות\" - \"פסיכי דפוק\". כולם נכנסו,  מל לנספורד לא\r\nביניהם,  צעדים.\r\nבעיטות בצלעותיו,  נשימות מאומצות,  חרחורי לעג.  רגל נכנסה\r\nמתחתיו.  קול אמר,  \"שמן,  הבנזונה.\"\r\nמיקס העיף את הרגל; האיש עם הרגל נפל לאחור,  מיקס הסתחרר\r\nעל גבו וירה - מטווח קרוב,  כל הכדורים פגעו.  ארבעתם ירדו.  מיקס\r\nקלט מלמטה למעלה: החצר,  מל לנספורד בורח.  ואז,  מאחוריו,  \"הלו,\r\nחבוב.\"\r\nדאדלי סמית' הגיח מהלהבות,  לבוש במעיל כבאים ארוך,  מיקס\r\nראה את המזוודה שלו,  תשעים וארבעה אלף דולר,  סמים - ליד\r\nהמזרן,  \"דאד,  הגעת מוכן.\"\r\n\"כמו בצופים,  חבוב,  והספד כבר הכנת?\"\r\nהתאבדות: לשדוד דיל שדאדלי ס' אבטח. מיקס הניף את אקדחיו;\r\nסמית' ירה ראשון. המחשבה האחרונה של מיקס היתה שמוטל אל\r\nסרנו נראה בדיוק כמו האלאמו.\r\nחלק ראשון\r\nתקרית דמים בחג המולד\r\nפרק 1\r\nבאד וייט בניידת סמויה, מביט ב-\"1951\" המהבהב מעל אשוח חג המולד\r\nשמול בית העירייה.  המושב האחורי דחוס בארגזי משקה למסיבה של\r\nהתחנה; מהבוקר הוא משנורר מסוחרים תוך התעלמות מההוראה של\r\nפארקר; הנשואים בחופשה בערב החג ובחג המולד עצמו,  לעבודה צוותו\r\nרווקים בלבד,  והבלשים מהמחלק נשלחו לאסוף את הזרוקים מהרחובות:\r\nהבוס רצה את כל הלוּזֶרים בפריזר,  שלא יתעלקו על מסיבת הגן שראש\r\nהעיר בּוֹאוּרוֹן עורך לילדים מעוטי יכולת,  וישאבו את העוגות.  בחג\r\nהמולד שעבר שלף איזה כושי פסיכי את השטרונגול,  השתין בקנקן\r\nהלימונדה של היתומים המפונקים וסינן לגברת בואורון: \"תקפצי לי,\r\nזנזונת.\" מטלת החג הראשונה של ויליאם ה' פארקר בתור ראש משטרת\r\nלוס אנג'לס היתה לקחת את אשתו של ראש העיר להתרגעות בחדר\r\nהמיון ועכשיו,  כעבור שנה,  הוא צריך לשלם את המחיר.\r\nהמושב האחורי,  דחוס באלכוהול,  הפך את הגב שלו לרגל קרושה.\r\nאד אֶקסלי,  סגן מפקד המשמרת וחְנוּן שמתנזר מאלכוהול,  עלול\r\nלהתנפח על מאה שוטרים ששותים עד בלי די בחדר המצב.  ג'וני\r\nסטוֹמפָּנאטו היה צריך להגיע לפגישה כבר לפני עשרים דקות,  ומאחר.\r\nבאד הפעיל את מכשיר הקשר.  רעשי הרקע התייצבו: גנֵבות\r\nמחנויות,  שוד חנות משקאות בצַ'יינָטאון.  הדלת מימינו נפתחה;\r\nסטומפנאטו החליק פנימה.\r\nבאד הדליק את האור בלוח השעונים.  סטומפנאטו אמר,  \"חג שמח.\r\nאיפה סטֶנסלֶנד? יש לי בשבילכם כמה דברים.\"\r\nבאד פקח עליו עין תורנית.  שומר הראש של מיקי כהן היה מובטל\r\nמזה כחודש - מיקי הורשע בהעלמת מס ונשלח לכלא פדרלי,  שלוש\r\nעד שבע שנים במק'ניל אַיְלֶנד. ג'וני סטומפ חזר לכסח דשא ולגהץ\r\nלבד את המכנסיים. \"סרג'נט סטנסלנד בשבילך. הוא הלך לאסוף\r\nזרוקים ובכל מקרה תקבל ממני אותו הדבר.\"\r\n\"חבל מאוד.  אני מעדיף את הסטייל שלו. ואתה יודע את זה וֶנדֶל.\"\r\nחמוד הג'וני: חתיך בנוסח חזיר איטלקי,  כרבולת תלתלים דחוסה\r\nעל פדחתו.  באד שמע שיש לו כלי של סוס ושבנוסף לכל הוא מרפד\r\nאותו טוב-טוב.  \"אם הבאת משהו,  שפוך.\"\r\n\"דיק מתנהג יותר נחמד ממך,  בלש וייט.\"\r\n\"תגיד,  אתה חרמן עלי או שסתם בא לך לדבר?\"\r\n\"אני חרמן על לֶנָה טֶרנֶר.  ושמעתי שאתה חרמן על גברים\r\nשמרביצים לנשים שלהם. גם שמעתי שאתה ממתק אמיתי עם הבנות\r\nושאתה לא הכי בררן לגבי איך הן נראות.\"\r\nבאד פוקק את פרקי אצבעותיו,  \"ואתה מתפרנס מלזיין לאנשים\r\nת'צורה,  ועם כל הכסף שמיקי תורם לצדקה הוא עדיין רק סוחר סמים\r\nוסרסור. אז הקטע שלי עם הקשוחים שמרביצים לנשים שלהם עדיין\r\nלא הופך אותי לאחד כמוך. מבין,  חרא?\"\r\nסטוֹמפָּנאטו חייך - בעצבנות,  באד הביט החוצה,  סנטה קלאוס\r\nשל צבא הישע חילק מעות מקומקום,  מבטו נעוץ בחנות המשקאות\r\nמעבר לכביש.  סטומפ אמר,  \"תשמע,  אתה צריך מידע ואני צריך כסף.\r\nמיקי ודֵייווי גולדמן יושבים בפנים,  אז בינתיים מו ג'אהֶלקָה מטפל\r\nבעניינים.  אבל מו מחפש פירורים בנרות ואין לו עבודה בשבילי.  ג'ק\r\nוֵיילֶן לא ייקח אותי לעבוד אצלו אפילו בחינם ומיקי לא שלח לי\r\nכלום.\"\r\n\"לא שלח כלום? מיקי נכנס לכלא מסודר יופי.  שמעתי שהוא\r\nקיבל את החומר שהרימו לו בדיל עם ג'ק דִי.\"\r\nסטומפנאטו נד בראשו.  \"שמעת לא טוב.  מיקי תפס את הגנב,\r\nאבל החומר נעלם והבנאדם הסתלק עם המאה חמישים אלף של מיקי.\r\nבכל אופן,  בלש וַייט,  אני צריך כסף.  ואם בקופה קטנה שלכם נשארו\r\nכמה גרושים,  אני יכול לארגן לך כמה מעצרים יפים.\"\r\n\"תתיישר כבר,  ג'וני,  למה אתה לא יכול להיות אזרח למופת -\r\nכמוני וכמו דיק סטנסלנד?\"\r\nסטומפ גיחך - זה נשמע חלש,  \"גנב רציני בשביל עשרים או גנב\r\nחנויות שמרביץ לאשתו בשביל שלושים? לך על הקטע החם; בדרך\r\nהנה ראיתי את הבנאדם שם עין על 'אורבך'.\"\r\nבאד שלף עשירייה ושטר של עשרים; סטומפנאטו חטף אותם.\r\n\"ראלפי קינארד.  בלונדיני,  שמן,  בסביבות ארבעים.  לובש ז'קט זמש\r\nישן ומכנסיים אפורים. שמעתי שהוא מרביץ לאשתו וגם הוריד אותה\r\nלכביש אחרי שהפסיד את המכנסיים בפוקר.\"\r\nבאד כתב הכל. סטומפנאטו אמר, \"חג מולד שמח,  ונדל.\"\r\nבאד לפת את עניבתו ומשך; ראשו של סטומפ חבט בלוח השעונים.\r\n\"שנה טובה,  סמַרקַץ'.\"\r\n*\r\n\"אורבך\" המה אדם - הקונים הסתערו על הדלפקים ושורות קולבי\r\nהבגדים,  באד פילס דרכו לקומה השלישית,  טריטוריה אהובה על\r\nגנבים: תכשיטים,  משקאות יקרים.\r\nארונות תצוגה גדושים שעונים; תורים של שלושים איש מול\r\nהקופות. מבטו של באד חיפש בלונדינים; ילדים ועקרות בית לא\r\nהפסיקו להיתקע בו,  ופתאום\r\n–\r\nהבזק - בלונדיני בז'קט זמש חומק\r\nלשירותי הגברים.\r\nבאד התמרפֵּק לכיוון,  ופנימה. שני חטיָארים עמדו ליד המשתנות;\r\nמכנסיים אפורים צנחו לרצפה בתא הסגור,  באד השתופף,  הסתכל\r\nפנימה - בול על אצבעות ממשמשות תכשיט.  הזקנים רכסנו את\r\nהמכנסיים ויצאו.  באד נקש על דלת התא: \"בוא-בוא,  סנטה קלאסה\r\nמחכה לך.\"\r\nהדלת נפתחה בחבטה; ואחריה התעופף החוצה אגרוף.  באד חטף\r\nאותו בפרצוף,  נתקע בכיור,  נפל.  חפתים פגעו בפניו וקינארד טס\r\nהחוצה.  באד קם ורדף.\r\nבחוץ חסמו המונים את דרכו; קינארד חמק מדלת צדדית. באד\r\nרדף - לדלת,  במורד מדרגות חירום. מגרש החניה היה ריק: אף מכונית\r\nלא יצאה בחארקה, וראלפי איננו. באד רץ לניידת, הפעיל את מכשיר\r\nהקשר. \"ארבע איי שלושים ואחת לתחנה.\".\r\nרחש סטטי ואחריו, \"ארבע איי שלושים ואחת, שומע אותך.\"\r\n\"צריך כתובת. גבר, שם פרטי אלף, שם משפחה קינארד. ק-י-נ-\r\nא-ר-ד, לדעתי. תזדרז, אוקיי?\"\r\nהסדרן אישר; באד התאגרף עם האוויר: באם-באם, באם-באם.\r\nהרדיו פצפץ. \"ארבע איי שלושים ואחת, אני אתך.\"\r\n\"ארבע איי שלושים ואחת, אני מקשיב.\"\r\n\"מצאתי קינארד,  ראלף תומס,  תאריך לידה - \"\r\n\"אני צריך רק ת'כתובת,  לעזאזל - \"\r\nלסדרן קפץ פיוז,  \"חג שמח גם לך,  חרא. הכתובת היא אֶוֶרגרין\r\n1486,  ואני מקווה ש - \"\r\nבאד ניתק את השיחה,  פנה מזרחה לסיטי טֶראס. הגביר את\r\nהמהירות לשבעים מייל,  ישב חזק על הצופר,  הגיע לאוורגרין בחמש\r\nדקות בול.  המספרים חלפו בהבזקים: 1200,  1300; 1400 - טרומיים\r\nשל גמלאים - הגיחו לנגד עיניו.\r\nהוא החנה,  והלך לפי מספרי הבתים עד למספר 1486 - קירוי\r\nבטון וטיח ומזחלת ניאון של סנטה קלאוס על הגג. אור בבית; פוֹרד\r\nישנה בחניה,  ומבעד חלון זכוכית מעוּרגלת: ראלפי קינארד מתנפח\r\nעל אישה לבושה חלוק.\r\nהאישה: בת שלושים וחמש,  פניה תפוחות.  היא נרתעה לאחור;\r\nחלוקה נפתח.  על שדיה סימנים כחולים,  חבורות על צלעותיה.\r\nבאד חזר למכונית לקחת אזיקים,  ראה שהנורה במכשיר הקשר\r\nמהבהבת,  ושידר.  \"ארבע איי שלושים ואחת,  מחזיר קריאה.\"\r\n\"שומע אותך,  ארבע איי שלושים ואחת.  דוח תקיפה: שני שוטרי\r\nמקוף הותקפו ליד בר בריבֶרְדֵייל 1990,  שישה חשודים נמלטו.  הם\r\nזוהו לפי מספרי הרישוי והודענו לעוד ניידות.\"\r\nבאד חש עקצוצים.  \"שלנו במצב רע?\"\r\n\"חיובי.  סע לשדירה 53 מספר 5314,  לינקולן הייטס.  תעצור את\r\nדינארדו,  ד-י-נ-א-ר-ד-ו,  סאנְצֶ'ז,  בן עשרים ואחת,  מקסיקני.\"\r\n\"קיבלתי,  ואתה יכול לשלוח ניידת לאוורגרין 1486.  חשוד לבן\r\nלמעצר.  אני לא אהיה שם,  אבל הם כבר יראו אותו.  תגיד להם שאני\r\nארשום את התלונה.\"\r\n\"שייקחו אותו לתחנת הוֹלֶנבֶּק?\"\r\nבאד אישר,  חטף את האזיקים.  חזר לבית ומצא את ארון החשמל\r\n- הוריד נתיכים עד שהאורות כבו.  המזחלת של סנטה נשארה מוארת;\r\nבאד לפת כבל חיצוני ומשך.  השלט פגע בקרקע; איילי צפון התרסקו.\r\nקינארד רץ החוצה,  נתקל ברודולף ונפל.  באד איזק את פרקי ידיו,\r\nהקפיץ לו את הפרצוף על המדרכה.  ראלפי יילל ולעם חצץ; באד פצח\r\nדיבור השמור אצלו למכֵּי נשים: \"כשתשתחרר,  בעוד שנה וחצי,  אני\r\nאדע מראש.  אני אברר מי קצין המבחן שלך ואֶסְתחְבֵּק אתו,  ואני\r\nאבוא לבקר ולהגיד שלום. אם תיגע בה עוד פעם אחת,  אני אשמע על\r\nזה,  ואני יסדר לך תיק על אונס ילדה. אתה יודע מה עושים ב'קוֶנֵטין'\r\nלאנסי ילדים? אלא מה.\"\r\nהאורות נדלקו - אשתו של קינארד התעסקה בארון החשמל,  היא\r\nשאלה,  \"אני יכולה ללכת לאמא שלי?\"\r\nבאד רוקן את כיסיו של ראלפי,  מפתחות,  חפיסת שטרות,  \"קחי\r\nאת המכונית ולכי תִתחַתכי קצת.\"\r\nקינארד ירק שיניים,  גברת ראלפי לקחה את המפתחות וקילפה\r\nעשירייה מהחפיסה,  באד אמר,  \"חג שמח,  הא?\"\r\nגברת ראלפי הפריחה לו נשיקה אוורירית ויצאה עם המכונית\r\nברוורס - הגלגלים רמסו את האיילים המהבהבים.\r\n*\r\nשדירה 53,  נוהל 2 - בלי סירנות,  ניידת שחורה-לבנה הגיעה לשם\r\nרגע לפניו; שני כחולים ודיק סטנסלנד יצאו והסתודדו.\r\nבאד נקש על הצופר; סטנסלנד ניגש אליו.  \"פרטנר,  מה יש לנו פה?\"\r\nסטנסלנד הצביע על צריף.  \"הבחור שדוּוח עליו בקשר.  אולי יותר.\r\nהיו שם אולי ארבעה מקסיקנים ושני לבנים שכיסחו את החבר'ה שלנו.\r\nבראונוול והֶלֶנוֹבסקי.  לבראונוול יש אולי זעזוע מוח.  להלנובסקי הלכה\r\nאולי העין.\"\r\n\"הרבה אולי.\"\r\nסטנס הסריח: סירופ שיעול,  ג'ין.  \"נהיית לי עורך-דין?\"\r\nבאד יצא מהמכונית.  \"רק זה לא.  כמה כבר במעצר?\"\r\n\"אף אחד.  הוא הראשון.\"\r\n\"אז תגיד לכחולים שיישארו כאן.\"\r\nסטנס נד בראשו.  \"הם סחבקים של בראונוול.  גם הם רוצים לשים\r\nעליו יד.\"\r\n\"שלילי,  הקטע הזה שלנו.  אנחנו עוצרים אותם,  מגישים תלונות,\r\nועד סוף המשמרת אנחנו במסיבה.  יש לי שלושה ארגזים; ג'וני ווקר\r\nבלאק,  ג'ים בים וקאטי סארְק.\"\r\n\"אקסלי בתורנות סגן מפקד משמרת.  חתיכת נקבה.  אתה יכול\r\nלהיות בטוח שהוא לא אוהב שתייה בתפקיד.\"\r\n\"נכון, אבל פרילינג הוא מפקד המשמרת,  והוא אוהב לשתות\r\nלפחות כמוך.  שאקסלי לא ידאיג אותך.  לפני זה אני צריך עוד להגיש\r\nתלונה - אז בוא כבר.\"\r\nסטנס צחק.  \"על אלימות במשפחה? זה מה - סעיף שש שתיים\r\nשלוש נקודה אחת בחוק הפלילי של קליפורניה? אני שתיין דפוק\r\nואתה יפה נפש דפוק.\"\r\n\"נכון,  ואתה הבכיר בינינו.  נו מה? זזנו?\"\r\nסטנס קרץ; באד איגף מסביב - עלה למרפסת,  אקדח שלוף.  הצריף\r\nהיה חשוך,  הווילונות מוסטים; באד שמע פרסומת ברדיו; פליקס\r\nהחתול מלקק לשֶברוֹלֶט.  דיק פרץ את הדלת בבעיטה.\r\nצרחות,  מקסיקני ואישה בורחים.  סטנס כיוון גבוה; באד בלם את\r\nהירי.  פרוזדור ארוך,  באד צמוד מאחור,  סטנס מתנשף,  מפיל רהיטים.\r\nהמטבח - המקסיקנים הגיעו לחלון,  דרך ללא מוצא.\r\nהם הסתובבו,  הרימו ידיים.  הבחור עבריין בסטייל - פאצ'וקו\r\nאמיתי.  הבחורה יפה ובחודש שישי בערך.\r\nהבחור נישק את הקיר - מקצוען-מקצוען.  באד ערך עליו חיפוש:\r\nתעודת זהות של דינארדו סאנצ'ז,  כסף קטן.  הבחורה התבכיינה; יללת\r\nסירנות בחוץ.  באד סובב את סאנצ'ז,  בעט לו בביצים.  \"זה בשביל\r\nהחבר'ה שלנו,  פַּנצ'ו.  ויצאת בזול.\"\r\nסטנס תפס את הבחורה.  באד אמר,  \"מותק,  ת'חפפי מפה לפני\r\nשהחבר שלי יבדוק אם יש לך גרין קארד.\"\r\nה\"גרין קארד\" הקפיץ לה פיוז - \"מאדְרֶה מִיה! מאדרה מיה\"\r\nסטנס דחף אותה החוצה; סאנצ'ז גנח.  באד ראה המון כחולים בחניה.\r\n\"שהם ייקחו את פנצ'ו לתחנה.\"\r\nסטנס עדיין התנשף.  \"ניתן אותם לחבר'ה של בראונוול.\"\r\nשני כחולים שנראו ירוקים נכנסו למטבח.  באד ראה דרך מוצא.\r\n\"שימו לו אזיקים וקחו אותו למעצר.  תקיפת שוטרים והתנגדות\r\nלמעצר.\"\r\nהבא בתור? ילדים וכלב?\"\r\nגברת ראלפי - מכוסחת לגמרי לחג המולד.  \"אני עובד על זה.\r\nקדימה,  בוא ניקח את השתייה.  אם תהיה נחמד אני יסדר לך בקבוק\r\nרק בשבילך.\"\r\nפרק 2\r\nפְּרֶסְטון אקסלי הסיר את הלוט. אורחיו המהמו ונאנקו בהשתאות;\r\nחבר מועצה מחא כף,  טפטף ליקר ביצים על מטרונית כבודה. אד\r\nאקסלי הרהר: זה לא ערב חג מולד טיפוסי של שוטר.\r\nהוא הביט בשעונו\r\n–\r\n20:46 - עד חצות הוא צריך להיות בתחנה.\r\nפרסטון אקסלי הצביע על המודל.\r\nהוא פקק חצי מחדר העבודה: פארק שעשועים מעיסת נייר מלא\r\nהרים,  ספינות חלל,  עיירות מערב פרוע,  בשער,  דמויות קומיקס: מוצ'י\r\nמאוס,  סְקוּטר הסנאי,  דאני דאק - הגוזלים של ריימונד דיטֶרְלינג\r\nהמככבים ב\"שעת החלומות\" ובאינספור סרטים מצוירים אחרים.\r\n\"גבירותי ורבותי,  הריני להציג לפניכם את 'ארץ החלומות',  'אקסלי\r\nקבלנים' יבנו אותה בפומונה,  קליפורניה,  והמקום ייפתח באפריל\r\n1953. זה יהיה פארק השעשועים המתוחכם ביותר בהיסטוריה,  יקום\r\nאוטונומי שבו ילדים בכל הגילים יוכלו להתענג באווירה של כיף\r\nורצון טוב,  שהם תו ההיכר של ריימונד דיטרלינג,  אבי האנימציה\r\nהמודרנית.  ב'ארץ החלומות' תפגשו את כל הדמויות האהובות של\r\nדיטרלינג,  והמקום יהיה גן עדן עבור צעירים וצעירים בנשמתם.\"\r\nאד לטש מבט באביו: בן חמישים ושבע ונראה בן ארבעים וחמש,\r\nשוטר משושלת ארוכה של שוטרים שניהל את ממלכתו מבית אחוזה\r\nבהאנקוק פארק,  עסקנים קפצו לדום בכל פעם שנקש באצבעותיו.\r\nהאורחים מחאו כף; פרסטון הצביע על פסגת הר עטור שלג,  \" 'עולמו\r\nשל פול',  גבירותי ורבותי,  העתק בקנה מידה מדויק של הר בסיירה\r\nנֶבָדה,  ב'עולמו של פול' תהיה רכבת הרים מסחררת ובקתת סקי שבה\r\nמוצ'י,  סקוטר ודאני יציגו תסכיתים למשפחה כולה. ומיהו פול מ'עולמו\r\nשל פול'? פול היה בנו של ריימונד דיטרלינג,  שאבד באורח טראגי\r\nכשהיה בן-עשרה ב- 1936,  אבד במפולת שלגים במהלך טיול - אבד\r\nעל הר שנראה בדיוק כמו ההר הזה כאן. וכך,  מתוך הטראגדיה\r\nהנצחת התמימות. ובנוסף,  גבירותי ורבותי,  מתוך כל דולר הכנסות\r\nב'עולמו של פול',  חמישה סנטים ייתרמו ל'קרן הפוליו לילדים'.\"\r\nתרועות פרועות. פרסטון הנהן לטימי ואלבורן - השחקן שמגלם\r\nאת מוצ'י מאוס ב\"שעת החלומות\" - תמיד מכרסם גבינה בשיניו\r\nהגדולות. ואלבורן מִרפק את הגבר שישב לצדו; הלה החזיר לו מרפק.\r\nארט דה ספֵּיין קלט את מבטו של אד; ואלבורן פצח בשגרה של\r\nמוצ'י מאוס.  אד כיוון את ארט לפרוזדור.  \"ארט,  זו חתיכת הפתעה.\"\r\n\"דיטרלינג מכריז על זה ב'שעת החלומות'.  אבא שלך לא סיפר\r\nלך?\"\r\n\"לא,  ולא ידעתי שהוא מכיר את דיטרלינג.  מתי הם הכירו?\r\nבפרשיית אֶתֶ'רטון? וי וילי וֶנֶרהולם לא היה אחד מילדי הפלא של\r\nדיטרלינג?\"\r\nדה ספיין חייך.  \"הייתי אז העוזר של אבא שלך,  ואני לא חושב\r\nשדרכיהם של שני האישים הדגולים הצטלבו כבר אז.  פרסטון פשוט\r\nמכיר\r\nאנשים.  ודרך אגב,  קלטת את איש העכבר והחבר שלו?\"\r\nאד הנהן.  \"מי זה?\"\r\nצחוקים מחדר העבודה; דה ספיין הוביל את אד לספרייה.  \"בילי\r\nדיטרלינג,  הבן של ריי.  הוא צלם ב'תג של כבוד',  התוכנית שמהללת\r\nאת משטרת אל-איי שלנו לפני מיליוני צופים כל שבוע.  אולי טימי\r\nמורח גבינה על הזה שלו לפני שהוא מוצץ לו.\"\r\nאד צחק.  \"ארט,  אתה מלוכלך.\"\r\nדה ספיין התפרקד בכורסה.  \"אדי,  משוטר לשעבר לשוטר,  כשאתה\r\nאומר מילים כמו 'מלוכלך' אתה נשמע כמו פרופסור.  ואתה גם לא\r\nבדיוק 'אדי',  אלא יותר 'אדמונד'.\"\r\nאד יישר את משקפיו. \"אני רואה שדוד ארט הולך לתת לי עצות.\r\nתישאר בסיור,  מפני שככה פארקר הגיע להיות צ'יף.  תתקדם דרך\r\nהמטה כי אין לך נוכחות פיקודית.\"\r\n\"אין לך שום חוש הומור.  ואולי תיפטר כבר מהמשקפיים האלה?\r\nאם אני זוכר נכון,  חוץ מת'אד גרין,  לאף אחד במשטרה אין משקפיים.\"\r\n\"הו אלוהים,  אני רואה שאתה מתגעגע לימים ההם.  אם רק יכולת\r\nלוותר על 'אקסלי קבלנים' וחמישים אלף דולר בשנה בתמורה לתפקיד\r\nשל טירון במשטרת אל-איי,  היית עושה את זה.\"\r\nדה ספיין הצית סיגר.  \"בתנאי שאבא שלך היה בא אִתי.\"\r\n\"פשוט ככה?\"\r\n\"פשוט ככה,  אני הייתי לוטננט כשפרסטון היה אינספקטור,  ואני\r\nעדיין מספר שתיים,  יהיה נחמד להיות באותה דרגה כמוהו.\"\r\n\"אם לא היית מבין בעצים,  'אקסלי קבלנים' לא היו קיימים.\"\r\n\"תודה,  ותיפטר כבר מהמשקפיים.\"\r\nאד הרים צילום ממוסגר: אחיו תומס במדים - צולם יום לפני\r\nמותו.  \"אם היית טירון,  הייתי מכסח אותך על מרדנות.\"\r\n\"אין לי ספק.  לאיזה מקום הגעת במבחני הקצונה?\"\r\n\"ראשון מתוך עשרים ושלושה מועמדים.  המועמד הכי צעיר היה\r\nמבוגר ממני בשמונה שנים,  והייתי המועמד ששירת הכי פחות זמן\r\nבתפקיד סרג'נט,  והכי פחות זמן במשטרה.\"\r\n\"ואתה רוצה להגיע למחלק הבילוש.\"\r\nאד הניח את הצילום.  \"כן.\"\r\n\"אם ככה,  דבר ראשון אתה חייב לקחת בחשבון מינימום שנה עד\r\nשיתפנה תקן קצונה,  אתה חייב להבין שהתקן הזה יתפנה כמעט בטוח\r\nבסיור,  ואז אתה חייב להבין שמעֲבר למחלק ייקח שנים והרבה מאוד\r\nליקוקי תחת.  בן כמה אתה עכשיו? עשרים ותשע?\"\r\n\"כן.\"\r\n\"אז אתה תהיה לוטננט בגיל שלושים או שלושים ואחת.  קצינים\r\nבגיל הזה מעוררים טינה.  אד,  עכשיו בלי צחוק.  אתה לא אחד מהחבר'ה.\r\nאתה לא טיפוס של כוח.  אתה לא בנוי למחלק.  ופארקר כצ'יף כבר קבע\r\nתקדים שקציני סיור יכולים להגיע לטופּ של הטופּ.  תחשוב על זה.\"\r\nאד אמר,  \"ארט,  אני רוצה לפענח תיקים.  יש לי קשרים וקיבלתי\r\nאת מדליית השירות המצוין,  ויש כאלה שיפרשו את זה כסוג של\r\nכוחנות.  ואני כן אגיע למחלק.\"\r\nדה ספיין הבריש אפר מאבנט הטוקסידו.  \"סאני ג'ים,  אנחנו יכולים\r\nלדבר דוגרי?\"\r\nביטוי הקִרבה עצבן אותו.  \"בטח.\"\r\n\"תראה... אתה טוב,  ובמשך הזמן סביר שתהיה טוב באמת.  אין לי\r\nספק שיש לך קילֶר אינסטינקט. אבל אבא שלך היה חסר מעצורים\r\nוגם אהוד. ואתה לא, אז...\"\r\nאד קפץ אגרופים,  \"אז מה,  דוד ארתור? משוטר שעזב את המחלקה\r\nבשביל כסף לשוטר שבחיים לא יעשה את זה - מה אתה מייעץ?\"\r\nדה ספיין עשה פרצוף.  \"שתהיה מלחך פנכה ותלקק לאיש הנכון.\r\nתנשק ת'תחת של ויליאם ה' פארקר ותתפלל שתהיה בזמן הנכון במקום\r\nהנכון.\"\r\n\"כמוך וכמו אבא שלי?\"\r\n\"אחד אפס,  סאני ג'ים.\"\r\nאד הביט במדיו: כחולים,  מחויטים,  על קולב.  קפלים מגוהצים\r\nכתער,  פסי סַמל,  פס שירות בודד.  דה ספיין אמר,  \"אדי,  בקרוב יהיו\r\nלך ארונות מזהב על הכותפות.  ומקלעת על הכובע.  לא הייתי יורד\r\nעליך אם הייתי אדיש.\"\r\n\"אני יודע.\"\r\n\"ובנוסף,  אתה באמת גיבור מלחמה.\"\r\nאד החליף נושא.  \"עכשיו חג המולד.  אתה חושב על תומס.\"\r\n\"אני לא מפסיק לחשוב שאולי יכולתי להגיד לו משהו.  האבזם\r\nשמחזיק את האקדח אפילו לא היה פתוח.\"\r\n\"כייס עם אקדח? מאיפה הוא היה יכול לדעת?\"\r\nדה ספיין כיבה את הסיגר.  \"תומס היה כישרון טבעי,  ואני תמיד\r\nחשבתי שהוא זה שצריך לספר לי דברים.  בגלל זה אני אומר לך הכל\r\nעשר פעמים.\"\r\n\"כבר שתים-עשרה שנים שהוא מת,  וכשוטר אני עוד אקבור אותו.\"\r\n\"אני אשכח שאמרת את זה.\"\r\n\"לא,  תזכור את זה.  תזכור את זה כשאגיע למחלק.  וכשאבא ירים\r\nכוסית לזכר תומס ואמא,  אל תהיה לי רגשני.  זה הורס אותו לגמרי.\"\r\nדה ספיין קם על רגליו,  סומק בלחייו; פרסטון אקסלי נכנס,  בידיו\r\nכוסות ברנדי ובקבוק.\r\nאד אמר,  \"חג שמח,  אבא.  ומזל טוב.\"\r\nפרסטון מזג.  \"תודה.  אחרי אוטוסטרדת ארוֹיוֹ סֶקוֹ,  'אקסלי קבלנים'\r\nבדרך לשיא חדש: ממלכה של מכרסם רב-תהילה ואני בחיים לא\r\nאוכל יותר גבינות.  נרים כוסית,  רבותי.  למנוחתם עדן של בני תומס\r\nואשתי מרגריט,  ולשלושתנו שעומדים כאן.\"\r\nהגברים שתו; דה ספיין מזג שוב לכולם.  אד שלף את הברכה\r\nהאהובה ביותר על אביו: \"לפענוח פשעים המחייבים צדק מוחלט.\"\r\nשלוש הכוסות התרוקנו.  אד אמר,  \"אבא,  לא ידעתי שאתה מכיר\r\nאת ריימונד דיטרלינג.\"\r\nפרסטון חייך.  \"במובן העסקי אני מכיר אותו כבר הרבה שנים.\r\nריימונד ביקש מארט וממני לשמור בסוד את ההסכם - הוא רצה\r\nלהכריז עליו בתוכנית הטלוויזיה האינְפַנְטילית שלו.\"\r\n\"פגשת אותו במהלך פרשיית את'רטון?\"\r\n\"לא,  ומובן שגם לא הייתי אז בענף הבנייה.  ארתור,  גם אתה רוצה\r\nלשאת ברכה?\"\r\nדה ספיין מזג שוב,  דרינקים קצרים.  \"תקן במחלק הבילוש,  לזה\r\nשבקרוב יהיה לוטננט.\"\r\nצחוקים,  קריאות עידוד.  פרסטון אמר,  \"אדמונד,  ג'ואן מורו שאלה\r\nעל חיי האהבה שלך.  אני חושב שהיא הרוסה עליך.\"\r\n\"אתה רואה אשת חברה בתחילת דרכה כאשתו של שוטר?\"\r\n\"לא,  אבל אני יכול לראות אותה נשואה לאיש משטרה בכיר.\"\r\n\"ראש מחלק הבילוש?\"\r\n\"לא,  חשבתי שזה יהיה יותר בכיוון של מפקד אגף הסיור.\"\r\n\"אבא,  תומס היה אמור להיות מפקד מחלק הבלשים שלך,  אבל\r\nהוא מת.  אל תיקח ממני את ההזדמנות שלי.  אל תכריח אותי להגשים\r\nחלום ישן שלך.\"\r\nפרסטון נעץ בבנו מבט נוקב.  \"רשמתי לפני ואני רואה בחיוב\r\nשאמרת את זה.  זה היה החלום המקורי שלי.  אבל האמת היא שלדעתי\r\nאין לך טביעת עין לחולשות אנוש שחייבת להיות לבלש טוב.\"\r\nאחיו: מוח מתימטי ומשוגע על בחורות יפות.  \"ולתומס היה?\"\r\n\"כן.\"\r\n\"אבא,  אני הייתי יורה בכייס ההוא ברגע שהוא הכניס את היד\r\nשלו לכיס.\"\r\nדה ספיין אמר,  \"לעזאזל\"; פרסטון היסה אותו.  \"זה בסדר.  אדמונד,\r\nשאלות אחדות לפני שאני חוזר לאורחים שלי.  אחת: האם תהיה מוכן\r\nלשתול ראיות תומכות על חשוד שאתה יודע שהוא אשם על מנת\r\nלוודא הגשת כתב אישום?\"\r\n\"אני אצטרך ל...\"\r\n\"כן או לא.\"\r\n\"אני... לא.\"\r\n\"האם תהיה מוכן לירות בגב של שודד מזוין כדי למנוע את הסיכוי\r\nשהוא ינצל חורים במערכת המשפט ויצא לחופשי?\"\r\n\"אני...\"\r\n\"אדמונד: כן או לא.\"\r\n\"לא.\"\r\n\"האם תהיה מוכן להשתמש בכוח כדי להוציא הודאה מחשוד\r\nשאתה יודע שהוא אשם?\"\r\n\"לא.\"\r\n\"האם תהיה מוכן לזייף ראיות בזירת פשע כדי לתמוך בהנחת\r\nהעבודה של התביעה?\"\r\n\"לא.\"\r\nפרסטון נאנח.  \"אז בשם אלוהים,  תישאר באותן משימות שבהן\r\nלא תצטרך לקבל את ההחלטות הללו.  תשתמש באינטליגנציה\r\nהעילאית שהאל הטוב נתן לך.\"\r\nאד הביט במדיו.  \"אני אשתמש באינטליגנציה הזאת כבלש.\"\r\nפרסטון חייך.  \"בלש או לא,  יש בך נחישות שלא היתה לתומס.\r\nאתה תצטיין,  גיבור מלחמה שלי.\"\r\nהטלפון צלצל; דה ספיין הרים אותו,  אד הרהר בראיות מזויפות\r\nבשוחות היפנים במלחמה - ולא הצליח להביט בעיניו של אביו. דה\r\nספיין אמר,  \"זה לוטננט פרילינג מהתחנה. הוא אמר שתאי המעצר\r\nמלאים כמעט לגמרי וששני שוטרים הותקפו בתחילת הערב. שני\r\nחשודים כבר במעצר וארבעה עדיין לא נתפסו. הוא אמר שאתה צריך\r\nלבוא מוקדם יותר.\"\r\nאד פנה שוב אל אביו. פרסטון כבר היה בפרוזדור,  מתבדח עם\r\nראש העיר בואורון שחבש כובע של מוצ'י מאוס.\r\nפרק 3\r\nגזרי עיתונים על לוח השעם: \"לוחם הצלב בסמים נפצע בקרב יריות\";\r\n\"השחקן רוברט מיצ'ם נתפס בפשיטה על מאורה לעישון מריחואנה\";\r\n\"המסוממים מתחלחלים כשהשוטר המייסר צועד בסך\"; \"שחקנים\r\nמסכימים: 'תג של כבוד' חייבת את האותנטיות שלה ליועץ הטכני.\"\r\nבקטע של \"תג של כבוד\" היה צילום: סמל ג'ק וינסֶנז עם כוכב\r\nהתוכנית,  ברט צ'ייס. הקטע השמיט את הטינופת מהתיק הפרטי של\r\nעורך העיתון: ברט צ'ייס כפֶּדוֹפיל שמאחוריו שלושה מעשי סדום\r\nמטויחים.\r\nג'ק וינסנז העיף מבט על הדיר של מחלק הסמים - נטוש,  חשוך,\r\nפרט לאור מהקובייה שלו. עשר דקות לחצות; הוא הבטיח לדאדלי\r\nסמית' להדפיס דוח על הפשע המאורגן עבור אגף המודיעין; הוא\r\nהבטיח לסגן פרילינג ארגז משקאות למסיבה בתחנה: סיד האדגֶ'נס\r\nמ\"הס-הס\" היה אמור לארגן לו רוּם,  אבל עדיין לא צלצל. הדוח של\r\nדאדלי: טובה שתתוגמל מחר: פגישה עם דאד ואליס לוֹאוּ,  ארוחת\r\nצהריים ב\"פאסיפיק דַיְינינְג קאר\",  עבודה עתידית,  עבודה שתסדר לו\r\nקשרים טובים בפרקליטות המחוז. ג'ק הצית סיגריה,  קרא.\r\nחתיכת דוח: אחד-עשר עמודים,  מאוד מילולי,  מאוד דאדלי.\r\nהנושא: מצב פעילות המאפיה באל-איי,  עכשיו שמיקי כהן יושב\r\nבפנים.  ג'ק ערך,  הדפיס.\r\nכהן היה בכלא הפדרלי במק'ניל איילנד: שלוש עד שבע שנים,\r\nהעלמות מס.  דייווי גולדמן,  איש הכספים של מיקי,  ישב אתו: שלוש\r\nעד שבע,  אכל שש הרשעות בהעלמת מס פדרלי.  סמית' צפה עימותים\r\nאפשריים בין מוריס ג'אהלקה,  הפיון של כהן,  לבין ג'ק \"המיישר\"\r\nויילן; עכשיו שג'יי דראגנה,  טייקון המאפיה,  הוגלה מהעיר,  הם בלטו\r\nכשני המועמדים העיקריים להשתלטות על עסקי הלוואות בריבית\r\nקצוצה,  הימורים,  זנות,  וצומתי התקשורת בהימורי סוסים. סמית' טען\r\nשג'אהלקה כל-כך לא יעיל,  שאין טעם להציב עליו מעקב; שנראה\r\nשג'וני סטומפנאטו ואֵייב טייטלבאום,  שני בריוני מפתח של כהן,\r\nמתאזרחים בתחומים חוקיים. לי ואש,  אקדח להשכיר שהועסק על-\r\nידי כהן,  מתבל הונאה בנופך דתי - מוכר סמי מרפא שמעוררים\r\nחוויות מיסטיות,  באחריות.\r\nג'ק המשיך להדפיס,  דאד טועה בניחוש: ג'וני סטומפ וקייקי\r\nטייטלבאום עקומים לגמרי - הם בחיים לא יוכלו להתיישר לגמרי,\r\nהוא הכניס דף חדש למכונת הכתיבה.\r\nנושא חדש: ועידת פסגה/הפסקת אש כהן/דראגנה מ- 1950,  אחד-\r\nעשר קילו הרואין ומאה וחמישים אלף דולר שכנראה נגנבו. ג'ק שמע\r\nשמועות: שוטר לשעבר בשם באז מיקס הרים את הפסגה,  התחפף\r\nואחר-כך נורה ליד סן ברנרדינו - בריונים של מיקי כהן ושוטרים\r\nמושחתים ממשטרת אל-איי הרגו אותו,  חוזה של מיקי כהן: מיקס\r\nדפק את המיק וגם את האישה שלו. הלבן נעלם ומאז לא נמצא,\r\nאומרים. התיאוריה של דאדלי: מיקס קבר איפשהו את הכסף והחומר\r\nואחר-כך חוסל בידי \"אדם או אנשים לא ידועים\" - כנראה חוזה של\r\nכהן. ג'ק חייך: אם שוטרים שלהם היו מעורבים בחיסול של מיקס,\r\nדאד לעולם לא יערב את המחלק - אפילו לא בדוח פנימי.\r\nהלאה,  הסיכום של סמית': עכשיו שמיקי כהן יושב,  הפעילות\r\nהעבריינית על אש קטנה; המשטרה צריכה לשים לב אם מישהו מנסה\r\nלהשתלט על תחומי הפעילות הקודמים של כהן; זנות החלה לגלוש\r\nמהמחוז לתחום השיפוט העירוני - בידיעתו של משרד השריף. ג'ק\r\nחתם על העמוד האחרון,  \"בכבוד רב,  סגן דאדלי ד' ל' סמית'.\"\r\nהטלפון צלצל,  \"מחלק סמים,  וינסנז.\"\r\n\"זה אני,  אתה רעב?\"\r\nג'ק חנק התקף קריזה\r\n–\r\nבקלות - בדיוק מה שלהאדג'נס יש\r\nעליו,  אולי. \"סיד,  אתה מאחר,  המסיבה כבר בעיצומה.\"\r\n\"יש לי משהו יותר טוב משתייה,  מזומנים.\"\r\n\"דבר.\"\r\n\"זה הדיבור: טאמי רֵיינולדס,  כוכבת משנה ב'קציר החלומות',\r\nמחר הצגות בכורה בכל העיר.  מישהו שאני מכיר מכר לה כרגע עשב,\r\nמעצר עם עבירה פלילית מהספר.  היא סופרת עכשיו כוכבים\r\nבמאראווילה 2245,  הוליווד הילְס.  אתה עוצר,  אני עושה עליך כתבה\r\nסוף עמוד 30",
    "Author": "ג'יימס אלרוי",
    "Language": "אנגלית",
    "Translator": "אודי תגרי"
}