{
    "Article-name": "פעם אחר פעם",
    "Article-text": "\r\nמר ויקס שוב הזעיק אותי הערב, ואני מביט לאחור אל המסדרון בבית שלי. לא כיביתי את האור במטבח. זה בית ריק וישן מאז שמתה האישה. כשמר ויקס לא מצלצל, אני כותב לכל מי שאני מכיר בעניין הבן שלי. חלק מהמכתבים שלי תמיד חוזרים, אבל אלה שכותבים לי אומרים שאף אחד לא יודע לאן הוא ברח. אני כל הזמן חושב שאולי במקרה הוא יבוא הביתה כשאני לא נמצא, אז אני משאיר אור במטבח ויוצא מהבית.\r\nהאוויר קר כמו תמיד, פתיתי השלג מכים לי בכובע, מסתננים לתוך הצווארון. אני שומע את החזירים שלי מתקרבים בנחירות מהסככה, הם חושבים שבאתי להאכיל אותם. אני צריך לתת להם משהו יותר טוב מהעיסה האיומה הזאת, אבל אני לא יכול לפני שאדע בוודאות שהילד שלי במקום בטוח. אמרתי לו לא ללכת להסתכל, שהחזירים פשוט צווחים כי אני לא הורג אותם. הם תמיד צווחים כשהם שמחים, אבל הוא הלך והסתכל. ואז הוא ברח מי יודע לאן.\r\nאני גורף את השלג מהשמשה הקדמית של מפלסת השלג שלי ומטפס פנימה. מושבי הפלסטיק קרים, אבל אני אוהב אותם. הם חלקים ומתנקים בקלות. מפתח הגלגלים מונח במקומו הרגיל ליד המושב שלי. אני מרים אותו ואומד את משקלו ומניח אותו בחזרה. אני מפעיל את מפזר המלח, מוריד את הכף ויוצא לדרך, לפנות את הכביש ההררי.\r\nהשלג נערם לחומה בשולי הדרך. שום מכונית לא זזה. הן תקועות בצד, ובזמן שאני עוקף אותן ומפלס, נוצר טור מאחורי, אבל הם תמיד נושרים ממנו. הם לא יודעים כמה זמן ייקח למלח לעבוד. הם טיפשים גמורים. מתרוצצים וממהרים במזג אוויר כזה ובסוף נהרגים. אף פעם לא יושבים בשקט ומחכים שהמלח יעבוד.\r\nאני חושב שאני מתחיל להיות זקן מדי בשביל כל זה. הלוואי שיכולתי לנוח ולצפות בחזירים שלי מזדקנים ומתים. כשהאחרון יהיה על סף מוות, אתן לו את הארוחה הטובה ביותר ואשאיר את השער פתוח. אבל סביר מאוד להניח שזה לא יקרה, כי אני מכיר את הקטע הזה של כביש 60 מאנסטד לגאולי, ואני עושה עבודה טובה. מר ויקס תמיד מתגאה בעבודה המצוינת שלי, וכשאראה מולי את המשאית האחרת, שמפלסת את העלייה של הכביש הזה בצד השני, אני אצפור. זה יהיה מר ויקס שמגיע מגאולי. אני חושב על זה שאף פעם לא פגשתי את מר ויקס מחוץ למפלסת שלג. לפעמים אני מביט החוצה אל הר סיוול ורואה שלג מתקרב, ואז אני מצלצל למר ויקס. אבל אנחנו לא חברים. אנחנו לא מבקרים זה את זה בכלל. אני אפילו לא יודע אם יש לו משפחה.\r\nאני חולף על פני תחנת המנוחה בהוקס נסט, וחבורת טיפשים חדשה מסתדרת בטור מאחורי, אבל מהר מאוד אני שוב לבד. אני מפלס דרך במדרון לכיוון צ'ימני קורנרס, הפנסים שלי הם היחידים בכביש, ופתיתי השלג מסתחררים בצהוב סביב פנס החירום, ובלבן על קשתות הפנסים הקדמיים. אני מחייך למראה הצורות היפות שלהם, אבל אני עייף ורוצה להיות כבר בבית. אני דואג לחזירים. הייתי צריך לתת להם יותר מזון, אבל כשהראשון ימות האחרים יאכלו אותו בן רגע.\r\nאני פונה בפנייה הרחבה בצ'ימני קורנרס ורואה שעומד שם טרמפיסט. מלפנים הוא נראה נקי וגם כמעט קפוא, אז אני עוצר ונותן לו לעלות.\r\nהוא אומר, \"הֵיי, תודה, אדוני.\"\r\n\"לאן אתה צריך?\"\r\n\"צ'רלסטון.\"\r\n\"יש לך משפחה שם?\" אני אומר.\r\n\"יש בהחלט, אדוני.\"\r\n\"אני נוסע רק עד גשר גאולי, ואז אני מסתובב חזרה.\"\r\n\"זה בסדר,\" הוא אומר. הוא נער מנומס.\r\nהטיפשים שוב נאספים מאחורי וההילוכים הנמוכים שלי מייללים הלאה מהם. מצדי שייפלו מההר.\r\n\"זה לא מזג אוויר לשוטט בו בדרכים,\" אני אומר.\r\n\"בהחלט לא, אבל בנאדם צריך להגיע הביתה.\"\r\n\"למה לא לקחתָ אוטובוס?\"\r\n\"אוי, אוטובוסים הם מסריחים,\" הוא אומר. הבן שלי תמיד דיבר ככה.\r\n\"מאיפה אתה בא?\"\r\n\"רואנוק. עבדתי אצל מישהו שנה שלמה. נתן לי חופשה לחג המולד וקצת כסף קטן.\"\r\n\"נשמע שהוא איש טוב.\"\r\n\"בהחלט טוב. יש לו חווה מחוץ לעיר – סוסים – בחיים לא ראית סוסים כאלה. בשנה הבאה הוא ייתן לי לעבוד עם הסוסים.\"\r\n\"לי יש חווה, אבל נשארו לי רק כמה חזירים.\"\r\n\"חזירים זה עסק טוב,\" הוא אומר.\r\nאני מסתכל בו. \"ראית פעם חזיר מת?\" אני מחזיר את המבט אל הכביש המושלג.\r\n\"בטח.\"\r\n\"חזירים לא מתים בקלות. ראיתי אנשים מתים במלחמה יותר בקלות מאשר חזיר בשחיטה.\"\r\n\"אף פעם לא שמתי לב. ירינו בהם וגמרנו איתם די במהירות. הם באמת היו רצים ומשתוללים, אבל אז הם מתים.\"\r\n\"אולי.\"\r\n\"מה אפשר לעשות עם חזיר אם לא שוחטים אותו? למכור אותו?\"\r\n\"החזירים שלי הם חזירים זקנים. אין מה לעשות איתם. אני פשוט נותן להם למות. אני מתפרנס מחתיכת הכביש הזה כל חורף. אני לא צריך הרבה.\"\r\nהוא אומר, \"אין לך ילדים?\"\r\n\"הבן שלי ברח כשאשתי מתה. אבל זה היה לפני די הרבה זמן.\"\r\nהוא שותק שתיקה ארוכה. במקומות שבהם הדרך פנויה אני מעלה את הכף ונוסע יותר לאט, לאפשר לכמות גדולה יותר של מלח להתפזר מאחור. במראה אני רואה את פנסי המכוניות שמנסות להתגנב מאחורי.\r\nואז הטרמפיסט אומר פתאום, \"מה הבן שלך עושה עכשיו?\"\r\n\"הוא היה שוליה בבניין לפני שהוא ברח.\"\r\n\"יש בזה הרבה כסף.\"\r\n\"אני לא יודע. הוא רק סחב אז מלט ולבֵנים.\"\r\nהוא שורק. \"עשיתי זה במשך שבועיים בקיץ. בחיים לא כאב לי ככה.\"\r\n\"זאת עבודה קשה,\" אני אומר. אני חושב לעצמי שלבחור הזה יש שרירים לא רעים אם הוא יכול לעבוד בבניין.\r\nאני רואה את פנסי המפלסת של מר ויקס מתקדמים לעברנו. אני מעביר להילוך ראשון. אני לא ממהר. \"תתכופף,\" אני אומר. \"אני אסתבך אם ידעו שאספתי אותך.\"\r\nהנער משתופף במושב, ופנסי המפלסת של מר ויקס מאירים לתוך תא הנהג שלי. אני מנופף אל תוך האורות בלי לראות את מר ויקס, ואנחנו צופרים כשאנחנו חולפים זה על פני זה. עכשיו אני מתקרב למרכז. אני רוצה לעשות עבודה טובה ולפנות את כל השלג, אבל טור המכוניות שמאחורי מר ויקס מתקרב לעברי, ואני נהיה עצבני. אני לא רוצה לגרום שום תאונה. הבחור מזדקף ומתחיל שוב לדבר, ואני נלחץ.\r\n\"קצת פחדתי לעבור דרך מחוז פאייט,\" הוא אומר.\r\n\"אהה,\" אני אומר. אני מנסה לא לשפשף שום מכונית.\r\n\"לעזאזל, הרבה טרמפיסטים נהרגים כאן.\"\r\nמישהו צופר בכוח כשהוא חולף על פני, אבל אני חייב לפנות את מה שהשאיר מר ויקס, וכל הזמן אני מתקרב מדי למרכז.\r\nהנער אומר, \"העצמות האלה של החייל – אלוהים, זה היה מפחיד.\"\r\nהמכונית האחרונה נדחקת ועוברת, אבל הכתפיים והגב שלי רועדים ואני מזיע.\r\n\"החייל ההוא,\" הוא אומר. \"שמעת על זה?\"\r\n\"אני לא יודע.\"\r\n\"מצאו את התרמיל שלו בקרקעית של לאברס ליפ. כל הציוד שלו היה שם, וגם העצמות שלו.\"\r\n\"אני זוכר. באמת חבל.\" השלג מצייר תמונות יפות כל כך מול הפנסים, והצפייה בהן מרגיעה אותי.\r\n\"היה גם איזה מפגר אחד שנהרג פה למעלה. הוא היחיד שמצאו אותו עם כל הבשר עליו. כל האחרים, מצאו רק את העצמות.\"\r\n\"כבר שנים לא מצאו כאן כלום,\" אני אומר. השלג הזה גורם לי לחשוב על צרפת. אני מפהק.\r\n\"אני לא יודע,\" הוא אומר. \"אולי זה שחיסל את כולם מת.\"\r\n\"אני משער שכן,\" אני אומר.\r\nלאט-לאט מופיעה תחתית הגבעה, ואנחנו נוסעים הלאה לגאולי, מפנים את הקטע שליד ניו ריוור. הנער מעשן ובוהה בשלג.\r\n\"בחורף 44' ירד שלג כזה בצרפת,\" אני אומר. \"הייתי בצנחנים, וזרקו אותנו לתוך מקום מלא גרמנים. המחלקה שלי כבשה בית חווה בלי לירות ירייה אחת.\"\r\n\"לעזאזל,\" הוא אומר. \"השתמשתם בסכינים?\"\r\n\"שברנו להם את המפרקת,\" אני אומר, ואני רואה את החיילים שלי מועדים לתוך דיר החזירים. אנשים מתים בקלות כזאת.\r\nאנחנו מגיעים לגאולי, הדרך שם כבר פונתה בידי משאיות אחרות. אני עוצר בצד וטור המכוניות עוקף אותי במתזים של שלג. אני תופס את מפתח הגלגלים.\r\n\"תן לי את הפנס שלי, ילד. הוא מתחת למושב.\"\r\nהוא מתכופף לפנים, ממשש מתחת למושב ואחורי ראשו פונים אלי. אבל אני הרבה יותר מדי עייף עכשיו, ואני לא רוצה לנקות את המושב.\r\n\"הוא לא שם, אדוני.\"\r\n\"טוב,\" אני אומר. אני מסתכל על פנסי המכוניות. טיפשים.\r\n\"שוב, תודה,\" הוא אומר. הוא קופץ אל הקרקע, ואני צופה בו צועד לאחור, מועד. אני כמעט עייף מדי לנהוג הביתה. אני יושב וצופה בנער הולך אחורנית עד שאחת המכוניות עוצרת לו. אני חושב לעצמי שהוא נער מנומס, ושיש לו מזל שהוא מצליח לתפוס טרמפים בלילה.\r\nכל הדרך במעלה ההר אני סופר את החיילים בצרפת, ואני חייב לעצור ולספור שוב. אני אף פעם לא מתקדם מעבר ללילה ההוא בשלג. מר ויקס חולף על פני וצופר, אבל אני לא צופר. פעם אחר פעם אני מנסה לספור ולא מצליח.\r\nאני עוצר ליד הבית. החזירים שלי רצים מהסככה שבחצר האחורית ונוחרים לעברי. אני עומד ליד המפלסת ומביט בקשתות האור הראשונות מעל הר סיוול, מבעד לענפי העצים המושלגים. מכוניות חולפות בשריקה בדרך הפנויה. האור במטבח עוד דולק, ואני יודע שהבית ריק. החזירים שלי בוהים בי, נוחרים ליד האבוס. הם מחכים לי שאאכיל אותם, ואני הולך אל הדיר.",
    "Author": "בריס די-ג'יי פנקייק",
    "Introduction-Text": "\r\nב-8 באפריל 1979, בגיל 26, כיוון בריס די-ג'יי פנקייק רובה לתוך פיו וירה. כך סיים את חייו מי שהיה כנראה אחד הגאונים הספרותיים של המאה ה-20 מבלי שפרסם אפילו ספר אחד. לפני מותו הספיקו לראות אור בכתבי עת ששה סיפורים פרי עטו בלבד. הסיפור הראשון שלו, \"טרילוביטים\" התפרסם במגזין אטלנטיק ב-1977, וכך כתבה פיבי לוּ אדמס, מי שערכה ופרסמה אותו: \"בשלושים ומשהו השנים שאני באטלנטיק, אני לא זוכרת שום תגובה לסופר חדש שדומה לתגובה לסופר הזה. מכתבים זרמו למערכת במשך חודשים, אנשים שלא ידעו עליו שום דבר בעליל ביקשו עוד סיפורים, שאלו על קבצי סיפורים שלו שראו אור, או שפשוט הביעו הערצה והכרת תודה. הדבר הזה, שבאמת תופס את תשומת הלב של הקוראים - מה שהוא לא יהיה – לו היה את זה.\" פנקייק נולד וגדל במערב וירג'יניה ואנשי אפלאצ'יה מאכלסים את סיפוריו. אוכלוסייה קשה וענייה, שנחשפה בספרם של העיתונאי ג'יימס אגי והצלם וולטר אוונס בספר הצילום התיעודי הנודעLet Us Now Praise Famous Men שהשפיע רבות על כתיבתו של פנקייק. לדברי המבקרים האמריקאים, פנקייק העניק לה, אולי לראשונה בספרות, פנים אנושיות מאוד. אומרים שהיה טיפוס דחוי ומשונה. שהסתובב בעיר במכונית חלודה ובגדים של הילבילי וסיפר שהוא עני כל כך עד שלפעמים הוא אוכל את בשר חזירי הבר שהוא דורס בכביש כדי לשרוד, אף שלמעשה לא היה עני כל כך, אלא בא ממשפחה ממוצעת. הוא היה אלכוהוליסט. מתבודד. דיכאוני. הוא ניסה ללמוד לתואר שני בספרות באוניברסיטת וירג'יניה אבל לא השתלב – השחורים חשדו בו והלבנים התנשאו עליו – אבא שלו עבד במפעל, הם לא השתייכו לאצולת בעלי האדמות של הדרום ולא לאינטליגנציה של העיר. אומרים שהיה מחלק מתנות לאנשים, המרצה החביב עליו באוניברסיטה קיבל מאובן של טריבוליט, כשם אותו סיפור ראשון, והידוע ביותר שלו, שראה אור באטלנטיק. הוא כמה לקשר אנושי, אבל התקשה לתקשר. תמיד שתק. היתה לו חברה, ההורים שלה אסרו עליה להתחתן איתו. לבו נשבר. הוא אהב את הוריו והיה קשור אליהם, וב-1975 במפתיע נפטר אביו. הוא אמנם דרומי, אבל הכתיבה שלו מובחנת מזו של הסופרים הדרומיים של ארצות הברית, כמו פוקנר ואוקונור. הוא לא עוסק בעניינים של גזע וחברה, אלא בשאלות שורשיות יותר – האנשים, האדמה, האינדיאנים שאכלסו לפני כן את המקומות האלה. הדמויות שלו לא פחות אינטליגנטיות, מורכבות, רגישות ומבולבלות מאנשי הערים והפרוורים שהיו בוודאי הקהל שקרא את סיפוריו, ונדמה שידע זאת היטב. לא תמיד קושרים בין הביוגרפיה של הסופר ליצירתו, אבל קווי הביוגרפיה הקצרה של פנקייק חורצים את הכתיבה שלו. הסיפור המבריק שמתפרסם כאן, הראשון שתורגם אי פעם לעברית, הוא בעצם סיפור אימה. הרוע הוא פשוט להכאיב פה, מחליק בנחת על פני הלובן המסנוור של הנוף המושלג. דבר אינו נאמר במפורש. לכאורה התרחשות רגילה לחלוטין. רק בתום הקריאה מבינים פתאום בבהלה מה הרגע קראנו.",
    "Introduction-title": "הקדמה מאת מאיה פלדמן",
    "Language": "אנגלית",
    "Translator": "מאיה פלדמן"
}