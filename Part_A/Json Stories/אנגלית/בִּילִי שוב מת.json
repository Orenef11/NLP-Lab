{
    "Article-name": "בִּילִי שוב מת",
    "Article-text": "\r\nבילי בא לבקר\r\nהיא לא יכלה להסתכל עליו, אבל למה בעצם? הוא אף פעם לא הגעיל אותה ככה. נכון, לפעמים היא לא ממש נמשכה אליו, שהרי בילי (כבר הודתה לא פעם בפני חברותיה) לא היה בחור מי־יודע־מה יפה. אבל עכשיו, עכשיו היה בו משהו שכמעט גרם לה להקיא.\r\nהוא אמר, \"את בסדר?\"\r\nהיא אמרה, \"אני לא מרגישה טוב.\"\r\n\"כואב לך הראש?\"\r\n\"כן.\"\r\nהוא דאג שתיקח אקמול וישב לצדה עד שאמרה שהיא מרגישה יותר טוב.\r\n\"בילי,\" אמרה.\r\n\"מה?\"\r\n\"כלום.\"\r\nבילי יורק בכיור\r\nבילי היה חולה, חולה מאוד. הוא ימות מחר בבוקר. אפו אדום, לחייו נפוחות. הוא נכנס לשירותים ופלט כמות נדיבה של ליחה אל תוך הכיור.\r\nהליחה היתה צבעונית וזה היה סימן לא טוב, סימן למשהו, סימן למה? כשהופיעה לראשונה, לפני כמה חודשים, הצבע עוד היה בהיר והוא לא עשה מזה עניין. הוא ייחס את זה לכל הממתקים שהוא זולל, לנחשי הגומי, לסוכריות הטופי. אבל מיום ליום הלכה וגברה הליחה, נהייתה סמיכה יותר, פרועה יותר וצבעונית יותר עד אשר, לפני שלושה ימים, הוא רץ בבהלה למרפאה.\r\nבילי במרפאה\r\nהוא חיכה בחדר אבחון קטן, סטרילי ומפחיד במשך שעות, או לפחות כך היה נדמה לו. האחות פקדה עליו לשבת על מיטה גבוהה וצרה ורגליו התנודדו בעצבנות, מחפשות מקום לנוח. על הקירות התנוססו פוסטרים עם מידע על גלאוקומה, מלנומה, הרפס, עגבת, זיבה, צפדינה, דלקת ריאות, ניוון שרירים, קצרת, שסעת, צרעת, כלבת, מחלת לב ונמק, ובילי הבין פתאום שהעולם הוא מקום מאוד לא נחמד. רגליו לא ידעו מה לעשות עם עצמן ובעטו והתעוותו ושולבו ונִתלו זו על זו.\r\nאותה אחות גם חקרה אותו, בחדר אבחון אחר, וכששאלה מה צבע ליחתו ובילי השיב שהיא מאוד מאוד צבעונית, החווירו פניה והיא אמרה, \"זה לא טוב.\"\r\nאז כשבאה סוף סוף הרופאה ודחפה פנס קטן לתוך פיו ולאוזניו ומדדה לו דופק ולחץ דם והקשיבה לריאותיו וללבו ואחר כך חייכה אליו ואמרה שזה כלום, סתם זיהום ויראלי, בילי לא האמין.\r\nהוא אמר, \"אני לא הולך למות?\"\r\nהחיוך שעל פני הרופאה נעלם, אך מיד שב למקומו. \"אל תדבר שטויות,\" אמרה לו וחשפה את שיניה: שיניים ללא רבב, ישרות, לבנות, מרהיבות ביופיין.\r\nלא האבחון הרגיע אותו אלא חיוכה, כה חמים, ושיניה המושלמות.\r\nהיא אמרה, \"שמע, אסור להגיד דברים כאלה. אנשים יכולים לקחת את זה ברצינות. זה סתם כאב גרון. תגרגר קצת מים עם מלח, קח טיפות נגד גודש באף ואקמול להורדת החום.\"\r\nבילי מהרהר מחוץ למרפאה\r\nאבל בצאתו מהמרפאה, ביד אחת אקמול ובשנייה טיפות נגד גודש באף, החל בילי לפקפק באבחנה הנהדרת של הרופאה הנהדרת, והסיבה לכך היתה שבין שיניה המושלמות והחיוך הפלאי הבחין בשלוש שערות בצד הימני של שפתה העליונה, שלוש שערות, לא עבות וגם לא כהות במיוחד, אבל הנה הן שם, הוכחה לכך ששום דבר לא בסדר.\r\nקלרה צועקת על בילי\r\nשלושה ימים לאחר מכן, שעות ספורות לפני ביקורו אצל סינתיה, פרצה המנהלת קלרה למשרד של בילי ודרשה הסבר להתנהגותו הבלתי מקצועית. הוא תייק מסמך ששייך להנדרסון בתיק מנדלסון ומסמך ששייך למנדלסון בתיק הנדרסון. ועוד כהנה וכהנה. חדר התיוק מלא בלאגן, המשרד שלו אזור אסון, הוא יישאר כאן אחרי העבודה היום, ואם צריך גם מחר, וישיב הכול למקומו.\r\nלולא יצאה מהמשרד מיד עם סיום נאומה, היה בילי יכול לציין בפני המנהלת, שלא יהיה עוד בילי להשיב הכל למקומו, כי בילי עומד למות.\r\nבילי בועט חלוק נחל כל הדרך לסינתיה\r\nסינתיה גרה בוושינגטון הייטס, מרחק מאה וחמישים רחובות ממקום עבודתו, ובילי תמיד היה נוסע אליה ברכבת התחתית. היום הוא החליט ללכת ברגל. מחוץ לבניין מצא בילי חלוק נחל קטן, עגול להפליא, או יותר נכון דמוי ביצה, שכנראה נמשה מהנהר. הוא בעט בו בהולכו, תחילה מתוך סקרנות, לראות עד לאן יגיע, ואחר כך מתוך דבקות במטרה, מתוך שליחות, כאילו גורלם של עולמות שלמים תלוי ביכולתו לבעוט את האבן הקטנה הזאת כל הדרך לבית של סינתיה בברודוויי פינת רחוב 186.\r\nובעודו הולך אליה ובועט בחלוק הנחל כחכח הבחור בגרונו וירק, מותיר אחריו שובל של זהב, ירוק, סגול, תכלת, אדום וכן הלאה על המדרכה.\r\nבילי מתפעל מליחתו הקטלנית בכיור\r\nכשהיה בשירותים אצל סינתיה חשב בילי שאולי היה צדק בדברי הרופאה, למרות שפתה המרושעת, ובעצם הוא לא הולך למות.\r\nהוא הסתכל בליחתו שבכיור. מעולם לא ראה צבעים יפים כל כך. אולי הוא בלע קשת בענן. מצחיק. בלע קשת בענן.\r\nבילי מכבה את האור\r\n\"כבה את האור, בילי.\"\r\nהוא התיישב על המיטה והיא שמעה שוב את הליחה שבפיו ובגרונו ורצתה שוב להקיא.\r\n\"אולי תפסיק,\" אמרה.\r\n\"להפסיק מה?\"\r\n\"כלום.\"\r\nהוא המתין רגע קט, אחר כך נישק אותה במצחה ואמר, \"אני אוהב אותך.\"\r\nבילי ובודהה עושים אהבה\r\nכעבור חמש דקות, למרות מחלתו, החל להסיר את בגדיה והחליק לתוכה. ליחתו המחלחלת בגרונו נשמעה היטב, וכדי לא להקיא דימיינה סינתיה שהיא נמצאת הרחק הרחק בבורמה או במוזמביק, והביטה בריכוז רב בפסלון הפלסטיק של בודהה שעל מדף הספרים, עד שסיים את ענייניו והיא רצה לשירותים.\r\nסינתיה מתרחצת\r\nהיא הרגישה מין זיהום נורא בתוך הרחם, רחמה מטונף מליחתו, מהריר שלו. היא עצמה את עיניה חזק חזק ושטפה במי הברז את נרתיקה, ומתוכה יצא זרע כה צבעוני, כה מהודר, עד שנדמה שהיא יולדת להקת דגים טרופיים.\r\nבילי וסינתיה מתאהבים\r\nזה היה לפני יותר משנה. היא בדיוק סיימה תואר ראשון ועברה לניו יורק. היא נכנסה לחנות צעצועים לקנות מתנה לאחיינה בן החמש. היא נתקלה בבחור אחד ואמרה \"סליחה\". הוא היה שקוע כל כך בבחינת רכבות הצעצוע עד שעורר בה עניין.\r\nהיא אמרה, \"אני מחפשת רכבת.\"\r\n\"לעצמך?\" שאל בילי, כולו התפעלות: בחורה? בחורה חובבת רכבות צעצוע?\r\n\"לאחיין שלי. בן חמש.\"\r\nבילי הציע את תומס הקטר.\r\nהיא אמרה, \"אתה עובד פה?\"\r\nהוא אמר, \"לא.\"\r\nהיא אמרה, \"אה.\"\r\nבילי דיבר על אהבתו לרכבות צעצוע, וסיפר שהוא עצמו בונה רכבות, רכבות מעץ, כי עץ הוא חומר הגלם המרתק בעולם והוא מתכנן יום אחד להקים מפעל לרכבות צעצוע, כשיהיה לו כסף.\r\nהיא קנתה את תומס הקטר ורשמה את מספר הטלפון שלה על כף ידו.\r\nזה היה כמו למות\r\nבפגישתם הראשונה סיפר בילי לסינתיה על הפרידה הנוראה, וכמה היא עדיין מכאיבה לו. שְמה? ראשידה. היא היתה חצי מצרית.\r\n\"זה היה כמו…\" הוא לא ידע איך להסביר את זה, כמה נוראה התחושה, תחושת ריקנות ואובדן ואבדון. \"זה היה כמו…\"\r\nבילי בונה רכבת צעצוע\r\nהוא גילף אותה מעץ דובדבן, מתנה לסינתיה. דגם מוקטן בגודל N של הקטר קוֹמֶט עם שישה קרונות, הרכבת שבה נסע ביסמרק לוורסאי בשנת 1871 לפגוש את נפוליאון השלישי המנוצח בתום מלחמת צרפת־פרוסיה. הצעצוע הורכב מחמישים ושבעה חלקים שונים: ארובת עשן, דוד, כבשן, גלגלים, מוטות בוכנה, צינורות, בולמי זעזועים, שסתומים, פינים, גלגלי שיניים, בוכנות וגם נהג קטר קטן מקדימה.\r\nמליסה וקלריסה מתאהבות בבילי\r\nמליסה וקלריסה, ששהו באותה תקופה במוזמביק, ולימדו שם אנגלית והיגיינה מינית, קיבלו הודעת דוא\"ל ארוכה מסינתיה, שסיפרה על תשוקתו של בילי לרכבות צעצוע בלשון כה עשירה ובתיאורים כה מפורטים ועדינים, ששתיהן התאהבו בו על המקום.\r\nסינתיה ובילי משחקים פינג פונג\r\nבדירה חסרת הרהיטים היה שולחן פינג פונג. בהתחלה שיחקו פינג פונג כל היום, ובילי דיבר על רכבות וקטרים ועל הירח וסינתיה אמרה לעצמה שהוא הבחור הכי היפה שאי פעם נמשה מחנות צעצועים.\r\nסינתיה כותבת לאמה\r\nהאם וביתה היו קרובות מאוד. סינתיה כתבה לאמה ותיארה את בילי בצבעים מרהיבים. בילי היה בחור נהדר. לא היה אכפת לו, לבילי (והוא הראשון מבני זוגה שלא היה אכפת לו) שהיא לא רזה. להפך, הוא רומם ושיבח את יופייה העגלגל ואמר שהוא לא היה מסכים להחליף אותה ואת בשרה התינוקי, כך כינה אותו, תמורת אודרי הפבורן וקמרון דיאז וכל הכוכבניות הדקיקות שבעולם.\r\nהוריה של סינתיה דורשים לפגוש את בן זוגה החדש\r\nהוריה של סינתיה, שגרו בבוסטון, השתוקקו לפגוש את המציאה האקזוטית חובבת הקטרים. אך בתם התעקשה לשמור אותו לעצמה לעת עתה.\r\nבילי כותב לידידו גוסטבו בניו אורלינס\r\nגוסטבו, אחרון ידידיו של בילי מימי האוניברסיטה, גר באותה תקופה בניו אורלינס. הוא קיבל מכתב מבילי, שתיאר את סינתיה בצבעים כה חמימים ונעימים, שגוסטבו ביטל את הפגישה שהיתה לו באותו ערב וכעבור זמן קצר נפרד מחברתו, שנראתה לו לפתע רזה מדי.\r\nבילי פוגש את מליסה וקלריסה\r\nכשחזרו קלריסה ומליסה ממוזמביק נסעו מיד לבקר את סינתיה, להכיר את חברהּ המדליק ולשחק ברכבות הצעצוע שלו.\r\nאבל כשהכירו את בילי, אף שהדגים להן עשרות דגמים של רכבות מעשי ידיו, כולל קטר בעל מנוע המופעל בשמן צמחי, הן לא התרשמו במיוחד. מליסה חשבה שהוא לא כל כך נחמד. קלריסה חשבה שהחיוך שלו קצת מטופש.\r\nבילי פוגש את הוריה של סינתיה\r\nשבוע אחרי שהציגה את בן זוגה לחברותיה, לקחה אותו סינתיה לפגוש את הוריה בבוסטון.\r\nהוריה, שניהם פרופסורים לכלכלה (הוא באוניברסיטת בוסטון, היא באמרסון קולג'), לא התרשמו מבילי ומחיבתו לרכבות צעצוע, והם הציגו כל אחד בפני סינתיה מטאפורה מקורית כדי להמחיש את עמדתם.\r\n\"עתידך,\" אמר אביה, \"הוא רקיע ברוך כוכבי לכת זוהרים ובוהקים, ומה לעשות, אינני רואה את בילי שלך מנצנץ שם.\"\r\nאמה אמרה, \"סינתיה, כידוע לך יש לי חוש ריח מפותח במיוחד ואני יכולה לומר לך שמערכות יחסים, כמו כל דבר אורגני, הן בנות חלוף, והמערכת הספציפית הזאת עומדת לצערי לשבוק חיים. ככל שתמהרי להיפטר מהפגר, תפחת באשת הריקבון.\"\r\nסינתיה רואה את בילי באור חדש\r\nסינתיה הביטה בבילי באור חדש והחליטה שהיא בעצם לא אוהבת אותו. אבל כדי להוכיח לעצמה שהפגר, כפי שכינתה אותו אמה, עודנו חי, היא קנתה לבילי תקליטור של ז'ואו ז'ילברטו ורשמה על גבי העטיפה: \"לבילי אהבת חיי.\"\r\nסינתיה אומרת שהיא אוהבת אותו\r\n\"אני אוהבת אותך, בילי.\"\r\nסינתיה אומרת שהיא אוהבת אותו\r\n\"אני אוהבת אותך, בילי.\" והיא חיבקה אותו חזק. והיא אמרה לו שהוא הבילי הטוב מכולם (שכן היו לה אחרים: ויליאם גורליצקי בכיתה י\"א וויליאם לוי באוניברסיטה).\r\nסינתיה אומרת שהיא אוהבת אותו\r\n\"אני אוהבת אותך, בילי.\"בקול רם יותר, ורם יותר, ועם כל \"אני אוהבת אותך\" היא אהבה אותו קצת פחות, עד שה\"אני אוהבת אותך\" האחרון התנפץ בפניה כבלון מסטיק.\r\nסינתיה אומרת שהיא לא בטוחה\r\nכן, הגיע הזמן להודות על האמת. אחרי הביקור אצל הוריה בבוסטון משהו אבד, או נגנב, או נשכח. סינתיה השקיפה אל עתידה ובילי פשוט לא נצנץ שם. היא היתה מוכרחה להגיד לו, אבל היא לא רצתה להיות בוטה או אכזרית.\r\nהיא אמרה, \"בילי, אני חושבת להתגייס לחיל השלום, כמו מליסה וקלריסה, ולנסוע למוזמביק לשנה או שנתיים.\"\r\nהיא גם אמרה, \"אולי אלך ללמוד משפטים בברקלי.\"\r\nאבל בילי הבטיח לבוא איתה לאן שתלך.\r\n\"תראה, בילי,\" אמרה, \"אני לא חושבת שזה זה.\"\r\n\"זה זה?\" אמר בילי. \"מה זה זה?\"\r\n\"לך כבר.\"\r\nובילי חזר הביתה מדוכדך.\r\nאך לפני שהגיע התקשרה סינתיה והשאירה הודעה במזכירה האלקטרונית: \"בילי, אני אוהבת אותך. לא התכוונתי.\"\r\nבילי פרץ בבכי.\r\nאמא של סינתיה מתערבת\r\n\"תחשוב בהגיון, בילי,\" אמרה אמא של סינתיה לעצמה, במשרדה באמרסון קולג'. \"כבר חודשים הפגר נרקב לנגד עיניך. הגיע הזמן להריח אותו. מערכת היחסים שלך עם בתי תלויה לגמרי בנסיבות של זמן מסוים ומקום מסוים, והיא לא יכולה לעמוד במבחן המציאות הרחבה יותר, כמו לימודים לתואר שני ושלישי, ניתוק גיאוגרפי, קידום מקצועי, נישואים וכיוצא בזה. היא בת עשרים ושלוש, רק סיימה תואר ראשון. אתה בין שלושים־ושלוש, חסר מקצוע, חסר עתיד. אתה משחק ברכבות צעצוע.\"\r\nסינתיה מהרהרת\r\nודאי יש דרך אחרת, חשבה סינתיה, דרך רכה יותר להיפטר ממנו.\r\nאמא של סינתיה מהרהרת\r\nבמשרדה באמרסון קולג' החלה אמא של סינתיה לחלום בהקיץ, והנה הוא: בילי, פורץ לביתה, פורץ למוחה. אוה, היא תופסת אותו. עצור, שודד! הוא מחייך אליה בביישנות, וקצת בערמה, כמו פריאפוס, וכשאחד מתלמידיה דפק בדלת המשרד וניפץ את בועת החלומות, היתה הפרופסורית רטובה כולה.\r\nסינתיה כותבת ספר בראשה ושמו אושר\r\nבעתיד נהיה בילי ואני נהיה חברים הכי טובים. אני אהיה נחמדה מאוד אליו. הוא יהיה כמו אחי הגדול. נלך לרקוד במועדון הקוקונט. נשב בבתי קפה. נדבר. נאמר זה לזה, \"הפרידה שלנו לפני כל כך הרבה שנים היתה פרידה לירית ולא דרמטית ולא הותירה ולו רמז של מרירות.\"\r\nבילי מתחיל לתהות\r\nואולם אצל סינתיה, בעודה מתרחצת, בילי התחיל לתהות. למה היא היתה כל כך קרה אליו? הוא הרגיש את זה בתוכה, כמו קוביית קרח בסוף המנהרה.\r\nסינתיה פקחה את עיניה ויצאה מהמקלחת. היא התיישבה על המיטה, אך סירבה להסתכל עליו.\r\n\"סינתיה?\" אמר בילי.\r\n\"מה.\" היא הביטה בחלון.\r\n\"סינתיה?\"\r\n\"מה יש, בילי.\"\r\n\"מה קורה?\"\r\nסינתיה מקיאה על בילי\r\nהיא לא יכלה להסתכל עליו. פניו היו נפוחים, דוחים.\r\nאבל למה? היא לא ידעה למה, וגם לא רצתה לדעת. הוא היה מגעיל, הוא היה מגעיל. הוא פשוט היה.\r\n\"סינתיה?\"\r\n\"מה יש, בילי?\" היא הסתכלה על הברכיים שלה. \"מה אתה רוצה?\"\r\n\"למה את לא מסתכלת עלי?\"\r\nהיא לא ענתה לו.\r\n\"את כועסת?\"\r\nהיא הסתכלה על הברכיים שלה.\r\n\"תסתכלי עלי,\" הוא אמר.\r\nאז היא הכריחה את עצמה. היא הרימה את ראשה והנה פניו, עשרים סנטימטר מפניה, והנה הוא מחייך חיוך מטופש עם האף האדום שלו והליחה בגרונו מרשרשת באופן כל כך דוחה. היא הקיאה עליו.\r\nהוא הלך לשירותים לשטוף את עצמו, אחר כך הלכה היא, וכשחזרו לחדר היא אמרה, \"יש לי בחילה. זה הדג שאכלתי הערב.\"\r\nסינתיה הולכת לישון\r\n\"סינתיה?\"\r\n\"בילי, בבקשה, אני עייפה. אני רוצה לישון.\"\r\nהוא רצה לומר לה משהו, למשל שהוא אוהב אותה למרות שהיא מצוברחת.\r\nכל הליחה הזאת בגרונו. משהו לא בסדר, אבל מה? היה לו ים שלם בתוך הראש. כשעצם את עיניו הוא ראה גלים מתנגשים בצוקים.\r\nורמיר פורץ בבכי\r\nבילי הלך שוב לשירותים וירק כמות עצומה של ליחה אל תוך הכיור, כמות מדהימה: ירוק כה טהור, צהוב כה עצוב, זהב כה חום וחמים, אדום כה פצוע, סגול כה שקול, כתום כה טעים, כחול כה שמימי שוורמיר, לו היה רואה את הליחה הזאת, היה פורץ בבכי.\r\nבילי עושה אמבטיה\r\nאמבטיה ולישון, בילי.\r\nבילי מילא את האמבטיה ונכנס. הוא נשם נשימה עמוקה וצלל, ונשאר מתחת למים עד ככל שיכול, ושוב, ושוב. כמה מרגיע, כמה חמים, הוא הרגיש כמו דג, שכח מכל הכינים והצפרדעים והדם והדבר ופרעה וקלרה והרופאה המושלמת כמעט ביופייה וגזר הדין המצמית בשפתה וקוביות הקרח של סינתיה, ונתן לכל מה שאינו בילי להתמוסס לו ולהתפוגג. אחר כך צף על הגב, טובל את ידיו במים, והתרכז בשכבה הדקה והמדגדגת המפרידה בין העולם האווירי לעולם המימי, והוא בירך אותה, וליקק אותה, ושתה אותה, והתרכז בגְלוּג גְלוּג גְלוּג של המים הנושקים לאמבטיה.\r\nבילי הולך לישון\r\nסינתיה ישנה שינה עמוקה כשבילי נשכב לצדה ונרדם.\r\nסינתיה קמה\r\nסינתיה קמה בעשר בבוקר. זה היה סוף השבוע והיא רצתה להמשיך לישון, אבל בילי היה שם והיא לא יכלה יותר. היא צחצחה שיניים ואכלה האני נאט צ'יריוס בקערה גדולה וירדה למכולת לקנות סיגריות, ובסביבות אחת עשרה, משהבחינה שבילי טרם זז ממקומו, היא הקישה על גבו וגילתה לאחר שלוש או ארבע נקישות שהוא מת.",
    "Author": "ארי ליברמן",
    "Introduction-Text": "\r\n״בילי שוב מת״ של ארי ליברמן מתאר באופן שובה לב מפגש של דמויות מעט אטומות, כמעט אוטיסטיות, שכאילו נגזר עליהן ליצור קשר זו עם זו. בילי וסינתיה, גיבורי הסיפור, הם כמו זוג נעליים שבו כל נעל מתאימה רק לרגל ימין. המצב הזה מוביל אל תוך עולם אבסורדי ולא מעט גרוטסקי שנדמה שנח רק מרחק קטן מעולמו של הקורא, ומביא אותו לידי תחושה שנעה בין אימה וגיחוך. \nהתחושה המעורבת הזו שאוחזת בקורא במהלך הקריאה בסיפור המוקדם הזה מאת ארי ליברמן היא אות מבשר לאופן שבו נקרא הרומן ״אלופי התמימות,״ שראה אור בראשית 2014 והציג את ליברמן כבעל אחד הקולות המעניינים והמבריקים מבין הסופרים העבריים בשנים האחרונות.",
    "Introduction-title": "הקדמה מאת מתן חרמוני",
    "Language": "אנגלית",
    "Translator": "ארי ליברמן"
}