{
    "Article-name": "לגעת בעושר",
    "Article-text": "אם תאמין בעצמך, תוכל להצליח .\n\t\t\t\t\t\t\tאתה שולט בגורלך.\n\t\t\t\t\t\t\tדברים רבים אינם בשליטתנו, אבל בדברים החשובים באמת, תודעתנו וגישתנו לחיים, אנו יכולים לשלוט. לכוחות שמחוץ לנו אין כמעט קשר להצלחה. מי שמתכנת את עצמו להצליח יצליח גם בנסיבות הקשות ביותר. הפתרונות למרבית הבעיות נובעים ממקור אחד בלבד: האדם עצמו.\n\t\t\t\t\t\t\tמי שחי את החיים במלואם דומה למי שעושה רפטינג בסירת גומי במים גועשים. משקיבלתם על עצמכם מחויבות תתקשו לשנות את דעתכם, לסובב את הסירה לאחור ולחתור במעלה הנהר אל המים השלווים. אבל ההתרגשות וההרפתקה הן שהופכות את המסע לכדאי. אם לא תסתכנו אף פעם אמנם לא תכירו את תהומות הייאוש, אך גם לא תחוו את תחושת ההתעלות שמתלווה להצלחה.\n\t\t\t\t\t\t\tקבלו החלטה למצות את החיים עד תומם .\n\t\t\t\t\t\t\tייתכן שהזהב נמצא במרחק נגיעה.\n\t\t\t\t\t\t\t- נפוליאון היל\n\t\t\t\t\t\t\tהערת המחברים \n\t\t\t\t\t\t\tמקורו של הסיפור הזה הוא חוויה שחווינו כשבדקנו את השפעת הפילוסופיה של נפוליאון היל על הצלחתם שלא תיאמן של יזמים, של פילנתרופים, של ספורטאים ושל אנשי עסקים. עם זאת נטלנו לעצמנו מידה מסוימת של חירות וטווינו עלילה מרתקת.\n\t\t\t\t\t\t\tכל הדמויות בספר, למעט מיה, דייוויד וג'ונתן באקלנד, הן אמיתיות, והיתה לנו הזכות לשוחח איתם פנים אל פנים. סיפוריהם, סיפורים על אומץ והישגים, הם אמיתיים; לקחי חייהם אמיתיים.\n\t\t\t\t\t\t\tהסיפור שלנו מעוטר במילים שנפוליאון היל עצמו כתב בתחילת המאה העשרים. עוצמתן של המילים האלה נותרה כשהיתה בעת כתיבתן, כפי שתגלו בעצמכם כשתקראו את לגעת בעושר. שרון ל' לכטר וגרג ס' ריד\n\t\t\t\t\t\t\tמבוא \n\t\t\t\t\t\t\tבשנת 1908 התגלגלה לידי נפוליאון היל, עיתונאי וסופר אמריקני לא ידוע, ההזדמנות הנדירה לראיין את האדם העשיר ביותר באמריקה, אנדרו קרנגי. קרנגי העניק להיל, שהיה אז בן 25 , מכתב המלצה שפילס לו דרך אל 500 האנשים המצליחים ביותר של אותם ימים בתחומי העסקים, הפוליטיקה, המדע והדת. מטרתו היתה לגלות את המכנים המשותפים של ההצלחה. מאותם ראיונות נוצר ספרו חשוֹב והתעשר (נפוליאון היל, חשוב והתעשר, תרגום: אדר ארנון, תל אביב, אור-עם, 2006).\n\t\t\t\t\t\t\tהספר פורשׂ את 13 עקרונות ההצלחה וההישגים האישיים ואת הפילוסופיה שמאחוריהם. היל יצר את תנועת ההתפתחות האישית שסוחפת את העולם מאז.\n\t\t\t\t\t\t\tבפרק הראשון של ספרו, שהפך לקלסיקה בינלאומית, מספר היל את סיפורו של ר' דארבי שוויתר על חלומו להתעשר מחיפוש אחר זהב והפסיק לחפור קרוב מאוד למקום שבו התגלה אחר כך עורק זהב גדול.\n\t\t\t\t\t\t\tסיפורו של דארבי מזכיר לנו שלפעמים הישגינו והצלחותינו הגדולים ביותר קרובים יותר מכפי שנדמה לנו. חשוב והתעשר הפיח תקווה באנשים. הספר ראה אור בימי השפל הכלכלי הגדול ושימש, ועדיין משמש, גלגל הצלה למיליוני אנשים בעולם שמחפשים חיים טובים יותר, חיי שפע.\n\t\t\t\t\t\t\tנחלוף קדימה במהירות על פני מאה שנה: היום קרן נפוליאון היל רוצה להעניק לכל אדם תקווה מחודשת ואומץ במשבר הכלכלי הנוכחי.\n\t\t\t\t\t\t\tהקרן הקימה צוות חדש, ציידה אותו במכתב המלצה ושלחה אותו לפגוש דמויות משפיעות בתחומים שונים, במטרה למצוא תשובה לשאלה עכשווית: מדוע לא הרימו ידיים בתקופות משבר?\n\t\t\t\t\t\t\tמהראיונות האלה הופקו לקחים רבים והם מובאים בספר שלפניכם. מקריאת סיפוריהן של הדמויות הבולטות האלה תלמדו מה דחף אותן להמשיך ומה נתן להן אומץ להתמיד. האנשים האלה משתפים אתכם בסיפורי הצלחותיהם כדי שתוכלו למצוא את דרככם האישית להצלחה.\n\t\t\t\t\t\t\tהקרן שמחה לגלות שכמעט כל סמלי ההצלחה האלה ייחסו לספרו של היל את הכוח המניע שמאחורי הישגיהם.\n\t\t\t\t\t\t\tגם אני יכול להעיד שרעיונותיו של היל היו מקור ההשראה שלי ולימדו אותי את העקרונות החיוניים להצלחה. יתר על כן, היל העניק לי כוח להמשיך בשעה שאנשים אחרים לא היו שותפים ללהט ולחזון שלי.\n\t\t\t\t\t\t\tבנוף הגלובלי של היום חשוב לזכור שאחרי שנמצא את תכלית חיינו ונאתר את השותפים לדרך, את \"מועצת החכמים\" שלנו, המשך המסע הוא באחריותנו, יהיה האתגר קשה ככל שיהיה. כל אחד מאיתנו בורך בכישרון ואותו עליו לחלוק עם העולם.\n\t\t\t\t\t\t\tאין ספק שנכונו לנו קשיים וכישלונות. אבל מי שלא יירתעו מהפחד וימשיכו בדרכם הם יהיו מנהיגי המחר.\n\t\t\t\t\t\t\tאל תחכו שהכול יהיה בדיוק כרצונכם. זה אף פעם לא יהיה מושלם. תמיד יהיו אתגרים, מכשולים ומצבים הרחוקים מלהיות מושלמים. ובכל זאת כדאי לצאת למסע. בכל צעד שתעשו תגלו שאתם חזקים יותר, מיומנים יותר, בטוחים בעצמכם יותר ומצליחים יותר.\n\t\t\t\t\t\t\tאני מזמין אתכם לגלות את הכישרון הייחודי שלכם, ואחר כך להמשיך לפתח אותו, לא לוותר ולא להתייאש. הרי אתם קרובים לגעת בעושר.\n\t\t\t\t\t\t\tמרק ויקטור הנסן*\n\t\t\t\t\t\t\t \n\t\t\t\t\t\t\tמרק ויקטור הנסן הוא יוצר משותף של סדרת רבי המכר ברשימת ניו יורק טיימס \"מרק עוף לנפש\" ומחבר משותף של הספרים לפצח את קוד העושר (הוצאת מטר, 2007 , תרגום: אמה ברוורמן), מיליונר ברגע (הוצאת מטר, 2003 , תרגום: אמה ברוורמן) וכן מזומן בהרף עין .(Cash in a Flash) כמו כן כתב את הספר הילדים העשירים באמריקה  .(The Richest Kids in America)",
    "Author": "שרון ל' לכטר וגרג ס' ריד",
    "Language": "אנגלית",
    "Translator": "אסתי וכטל"
}