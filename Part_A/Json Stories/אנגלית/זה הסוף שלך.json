{
    "Article-name": "זה הסוף שלך",
    "Article-text": "המוכר הניח את האקדח על הדלפק.\n\t\"יש תקופת המתנה של שבעה ימים.\"\n\tטומי קילף מחבילת השטרות עוד שתי מאיות, הניח אותן על הדלפק\n\tודחף אותן לכיוונו. המוכר היסס, ואחר כך שלשל את השטרות\n\tלכיסו והכניס את כלי הנשק לשקית נייר חומה.\n\t\"יש שבוע ארוך ויש שבוע קצר.\"\n\tהוא הכניס לשקית גם קופסת קליעים ואחר כך עשה חשבון.\n\t\"אתה צריך עוד תחמושת?\"\n\t\"לא,\" ענה טומי. \"קופסה אחת בטח תספיק.\n\tגשם השתין על המדרכות בדרך לדירה, הגשם הראשון שירד\n\tעל העיר זה חודשים רבים. המים חרצו בלחייו נהרות שמנוניים,\n\tעם טעם קלוש של דלק ואפר. לפחות העיר הזאת עקבית,\n\tהוא חשב לעצמו, אפילו הגשם פה דפוק. הוא ברח לתוך בית קפה\n\tמוּכר כדי להקל את הצינה. הוא הזמין מה שתמיד הזמין,\n\tופשפש בכיסיו כדי למצוא מטבעות בסכום המדויק.\n\t\"אתה מבין מה הפסיכים האלה עושים?\"\n\tטומי עקב אחרי מבטו של הבחור שמאחורי הדלפק,\n\tדרך חלון הראווה, אל המדרכה שממול.\n\tחבורת סרבנים – סרבני גורל  – התאספה בפינה,\n\tוחבריה ניסו למנוע מהגשם לכבות את האש שהציתו בתוך פח זבל;\n\tבגלל הגשם, זלג דיו מהשלטים שהחזיקו.\n\tאחד מהם, נער לבן ושמנמן עם ראסטות לא אמינות,\n\tשלף כרטיס לבן בגודל של הכרטיסיות שהתלמידים של טומי\n\tהיו מסכמים עליהם חומר לפני מבחנים, וזרק אותו לאש.\n\tהוא פסע צעד אחורה בזרועות פרושות, והתמוגג מתרועות התמיכה\n\tשהמפגינים המטירו עליו.\n\t\"כן, בטח, דפוק אחד, עכשיו בטוח לא יקרה לך כלום,\" אמר הבחור.\n\tהוא סיים להכין את מה שטומי הזמין והעביר לו כוס קרטון מהבילה.\n\t\"מה המטרה של החרא הזה שהם עושים?\"\n\tטומי משך בכתפיו. \"זה משהו סמלי.\n\tזעם נגד גסיסת האור, משהו כזה. טבע האדם, זה הכול.\"\n\t\"נראה לי יותר כמו זעם נגד למצוא עבודה, סתם היפּים טיפשים.\"\n\tהצעיר שלף סמרטוט מחגורת הסינר שלו וניגב את הטיפות\n\tהספורות שנשפכו מהכוס של טומי על הדלפק.\n\t\"רוצה לדעת מה כתוב בכרטיס שלי? נשרף למוות.\n\tחדשות רעות, נכון? לא שלפתי קלף מנצח, נכון? אבל אני ממשיך לעשן.\n\tכי מה זה משנה עכשיו? בעיני, איך שנמות זה איך שנמות.\n\tככה זה תמיד היה, עם המכונת-מוות המזוינת\n\tאו בלי המכונת-מוות המזוינת.\"\n\tטומי לא אמר כלום, רק הריק לגרונו חצי מכמות הקפה בכוס,\n\tנתן לה לחרוך לו את הגרון, לא היה לו אכפת.\n\tהגשם בחוץ נפסק, והסרבנים, שעמדו במעגל, זרקו עוד כרטיס\n\tלמזבח של הבלתי-נמנע.\n\t \n\tהוא שלשל את המעטפה לתיבת הדואר. בערב הקודם,\n\tבחדר ששכר במוטל, הוא כתב כל מה שצריך, את כל הסיפור.\n\tהוא הסתכל איך הכתובת של מֶל – הכתובת החדשה שלה –\n\tנבלעת בלוע התיבה, והתפלא כמה גדול השינוי שכמה אותיות\n\tומספרים בסדר חדש יכולים לחולל בחיים שלך.\n\tהיא תקבל את המכתב בסוף השבוע כנראה, אבל עד אז\n\tהיא כבר תדע. היא כבר תשמע על זה בחדשות או שמישהו\n\tכבר יספר לה. שמו יינשא בפי אלפי מומחים עוד לפני שעת העומס.\n\tהמון אנשים ישאלו למה, אבל רק היא תדע את התשובה.\n\tהייתה לו תחושה שכך נכון לעשות.\n\tהוא המתין על המדרכה שיתחלף האור ברמזור ושם לב שבצד\n\tהשני של הכביש יש בר. תמיד יש בר במרחק הליכה מהמקומות\n\tהאלה, בלי יוצא מן הכלל, או חנות למשקאות חריפים.\n\tהם כמו דגי נקאי, הניזונים מבִטנהּ של מכונת המוות בכל אשר תצוץ.\n\tעכשיו הוא ראה כמה אנשים בתוך הבר, ראשיהם מורכנים ועל פניהם\n\tההבעה האטומה האופיינית והייחודית למצבם.\n\tאחדים הניחו מולם את כרטיסי המוות שלהם,\n\tבהו בהם כאילו הם מחכים שהדיוֹ ישנה את צורתו,\n\tשהיקום ישהק, שהגורל יצחק ויגיד, \"סתם, עבדתי עליכם.\"\n\tאחרים צחקו ופיזזו, כאילו הם חוגגים קידום בעבודה\n\tולא התוודעות אל קִצם.\n\t \n\tטומי חיכה בתור, חייך אל הצעירה שמאחורי מחיצת הזכוכית\n\tושלשל לקופתה 11.5 דולר תמורת הכרטיס שלו.\n\tמכונות המוות כבר היו מצויות בכל פינה – במרפאות,\n\tבדוכנים בקניונים. גם מופלאות בתכלית וגם שגרתיות לגמרי.\n\tאך לא המכונה הזו. המכונה הזו הייתה המכונה הראשונה.\n\tמכונת המוות הראשונה שהומצאה, משומרת בבניין זכוכית-וכרום\n\tשהיה ספק מוזיאון ספק פארק שעשועים.\n\tאם הייתם הופכים את אושוויץ לפארק שעשועים.\n\tטומי התעלם ממסכי הפלזמה העצומים שגוללו בכובד ראש\n\tאת תולדות המקדש הזה בקולו החלק והמנחם של הקריין,\n\tוהציגו את התמונות המפורסמות ביותר בעולם.\n\tמכונת המוות הראשונה, ומאחוריה עומדים בשורה כל ממציאיה,\n\tמחייכים מאוזן לאוזן בגאווה האופיינית למי שיודעים\n\tששינו את העולם. הוא שמע את השמועות, כמובן,\n\tשהמכונה הומצאה בטעות, שהם ניסו בכלל ליצור משהו אחר\n\tוהמציאו את זה בלי להתכוון בכלל.\n\tבכל מקרה, עכשיו הם היו עשירים כקורח, לפחות אלה שעוד חיים.\n\tלא המבוגר שביניהם, איש עם חיוך של סבא של נורמן רוֹקוול\n\tשהתנשק צרפתית עם קנה של רובה ציד חצי שנה\n\tאחרי שצולמה התמונה.\n\tטומי שאל את עצמו אם הוא טרח לקרוא קודם את כרטיס המוות שלו.\n\tהאם הידיעה היא שדחפה אותו אל מותו, או אי-הידיעה?\n\tהאם זה משנה בכלל?\n\tטומי השתלב בתור שהתפתל לו עד המכונה.\n\tזה היה יום עבודה, ולא היו הרבה אנשים.\n\tלקח לו רק דקה ומשהו להגיע לראש התור.\n\tמילותיה של המכונה קיבלו את פניו כפי שקיבלו\n\tאת פניו של כל מי שניגש אליה.\n\t\"נא להכניס את האצבע.\" המשפט הזה הפך לשורת המחץ\n\tשל אלפי בדיחות ומונולוגים וכותרות בשנים האחרונות,\n\tאבל לדעתו של טומי, אף אחד מהם לא היה מצחיק.\n\tמה, לא יכלו להשקיע קצת מאמץ במשפט יותר מלוטש?\n\tלא יכלו לפנות לאיזה מחבר של רב-מכר כדי שיעבור עליו,\n\tימציא משהו יותר קליט, משהו שיצחיק אותך באוטובוס בדרך הביתה?\n\tהוא עיווה את פרצופו כשהמחט דקרה את אצבעו ושאבה\n\tאת פנינת הדם הקטנה שבצבצה ממנה.\n\tהמכונה זמזמה, הציגה לרגע את הכתובת \"תודה\", וירקה את הכרטיס.\n\tטומי לקח אותו וזז הצדה כדי שהבחורה הג'ינג'ית שעמדה מאחוריו\n\tתוכל לגשת למכונה. היא הייתה צעירה, בת תשע-עשרה בערך,\n\tורעדה עד כדי כך שהיה ברור שהיא עושה את זה בפעם הראשונה.\n\tהוא לא הצליח להחליט אם לקנא בה או לא.\n\tהוא קרא את הכרטיס, רק מילה אחת.\n\tשבע אותיות, בלי ניסוח חליפי. מצד אחד סופית כל כך, ומצד שני,\n\tבמובן מסוים, כל כך משחררת.\n\tטומי היה חופשי מהדאגה מפני תאונות דרכים או התרסקויות\n\tמטוסים או סרטן. אותה מילה שחרצה את גורלו גם הקנתה לו,\n\tבמובן מסוים, חסינות מושלמת. האם הוא בא הנה רק בגלל המילה?\n\tהאם היה לו האומץ לעשות מה שיש לעשות אם המילה הייתה אחרת?\n\tהוא מרח דם על הכרטיס, השליך אותו לפח האשפה הקרוב\n\tיחד עם ספקותיו. הוא הכניס את היד לכיס, הרגיש את צורת האקדח,\n\tהמוצקה והמנחמת.\n\tהג'ינג'ית התרחקה מהמכונה, ועיניה הנעוצות בכרטיס התמלאו דמעות.\n\tפניה החווירו, רגליה קרסו תחתיה, והיא התיישבה על הרצפה. הוא השתופף לידה.\n\t\"פעם ראשונה?\"\n\tהיא הסתכלה עליו, אבל בהתחלה נדמה היה שהיא לא רואה אותו.\n\tאחר כך מבטה התמקד בו והיא מחתה את הדמעות בגב ידה.\n\t\"כן. כנראה שלא הייתי באמת מוכנה לזה.\"\n\tידה השנייה אחזה בכרטיס בכוח שהלבין את מפרקי אצבעותיה.\n\tטומי הצליח לקרוא חלק מהמילה \"התפוצצ–\" ואֶת השאר הסתירו האצבעות.\n\t\"עוד לא פגשתי בן אדם אחד שכן היה מוכן.\"\n\tהוא שלף ממחטת נייר מהכיס שלא הכיל את האקדח והושיט לה אותה.\n\t\"אולי זו טעות.\"\n\tטומי חייך. \"אולי. אומרים שהיא חסינה מטעויות,\n\tאבל מספיק שהיא תטעה פעם אחת, נכון?\"\n\tהיא השיבה לו חיוך חלוש, ואחר כך נראתה כאילו יש לה בחילה עזה.\n\tהיא טלטלה את ראשה. \"אמא שלי אמרה לי לא להיבדק.\n\tהיא אמרה שעדיף לא לדעת. עכשיו אין חרטות, נכון? כאילו...\n\tשום דבר שאני אעשה מעכשיו לא משנה.\"\n\tהוא קם והחזיר את ידו לכיסו, לחבוק את האקדח.\n\tהוא הושיט לה את היד השנייה, והיא אחזה בה וקמה,\n\tאם כי ברכיה התקשו לשאת את משקלה.\n\tלרגע, חמוקי פניה הזכירו לו את מל, והוא הרגיש שנחישותו מתערערת.\n\tהאם יש לו הזכות? אבל אז חזרו עיניו למסך שמעליו, לתמונה,\n\tלפנים המחויכות. האם יש לו הזכות? האם להם הייתה הזכות?\n\tהם הרגו את כל העולם. הג'ינג'ית הצעירה הזו צריכה למות\n\tלמען הסיכוי – הקלוש – להשיב את העולם לחיים.\n\t\"איך קוראים לך?\" הוא שאל.\n\t\"אליס.\"\n\tאגודלו ליטף את גב ידה. \"אליס, תעצמי את העיניים בבקשה.\"\n\tביום אחר היא הייתה אולי חושדת במניעיו, אבל היום הוא היה המגע האנושי,\n\tהוא היה הניחומים, וזה הספיק לה. היא עצמה את עיניה.\n\tטומי שלף את האקדח מהכיס, משך את הפטיש.\n\tהוא חשב על המילה שלו, על המילה שלה, ועל מיליארדי כרטיסים קטנים,\n\tאטומים ומחורבנים בכל רחבי העולם, שכל אחד נושא מילה משל עצמו.\n\tמספיק שהיא תטעה פעם אחת, הוא אמר לעצמו. רק פעם אחת.\n\tהוא הרים את האקדח וכיוון אותו לאמצע מצחה.\n\tאבל...\n\tבטנו התכווצה כשהאמת האיומה הלמה בו.\n\tהוא דמיין את הפטיש נופל, את הניצוץ, את הכדור שנהדף\n\tקדימה מעוצמת ההתפוצצות.\n\tמעוצמת ההתפוצצות. המכונה, המכונה המזוינת,\n\tתנצח ניצחון טכני, אבל ניצחון הוא ניצחון.\n\tהוא התרחק ממנה בצעדים כושלים, והיא פקחה את עיניה, מבולבלת.\n\tכשראתה את האקדח שבידו, עצרה את נשימתה.\n\tהוא הסתובב במהירות לעבר ראש התור, לעבר קולה של המכונה\n\tהפולטת עוד הצהרת אבדון. עוד לא מאוחר מדי.\n\tעוד יש לו הזדמנות לנצח אותה.\n\tהוא כיוון את האקדח אל האיש שעמד בראש התור,\n\tאיש פרוע שיער במעיל גשם ארוך.\n\t\"אתה!\" הוא שמע את צרחות ההמון, את הצפצופים של מכשירי הקשר\n\tושאון המגפיים של המאבטחים הרצים.\n\tהיו לו שניות בודדות. הוא סגר את המרחק ביניהם,\n\tהצמיד את קנה האקדח לראשו של האיש.\n\t\"מה כתוב בכרטיס שלך?\"\n\tהכרטיס של האיש היה מונח במגש של המכונה, הפוך, עתיד שטרם נכתב.\n\tהאיש היה קר רוח – למה הוא כל כך קר רוח?\n\tטומי צרח: \"תרים אותו ותגיד לי מה כתוב!\"\n\tהאיש חייך אליו.\n\tבזעם, בקדחתנות, חטף טומי את הכרטיס מידיו, הפך אותו,\n\tהזדעזע מעוצמת הדֶז'ה-ווּ. על הכרטיס היה כתוב \"\".\n\tהאיש משך בכתפיו. המעיל נפל על הרצפה.\n\tטומי ראה את החוטים המקיפים את החזה שלו, עוברים בתוך לבנים אפורות\n\tשנראו כמו חימר, מובילים אל משהו שנראה כמו שלט-רחוק\n\tשל טלוויזיה שהאיש אחז בידו. זה נראה לו מוזר;\n\tבדיוק כמו דברים כאלה שתמיד רואים בסרטים.\n\t\"אין גורל,\" אמר האיש, ובעיניו ניצוץ של טירוף.\n\tטומי רצה לצחוק כשהאיש לחץ על הכפתור.\n\tהרי המכונה לא אמרה שה תהיה ה שלו.\n\tהיא צריכה לטעות רק פעם אחת.\n\tאבל זה לא יקרה היום.\n\t \n\tסיפור: דייוויד מייקל וורטון\n\tאיור: בריאן מק'לכלן",
    "Author": "ריאן נורת, מתיו בנארדו ודייוויד מלכי",
    "Language": "אנגלית",
    "Translator": "יעל סלע-שפירו"
}