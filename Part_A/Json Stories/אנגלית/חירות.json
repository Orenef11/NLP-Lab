{
    "Article-name": "חירות",
    "Article-text": "\r\nוולטר ופטי היו החלוצים הצעירים של רמזי היל – האקדמאים הראשונים שקנו בית\nברחוב בָּארייֶר מאז שלֵב העיר הישן של סנט פול ירד מגדולתו, שלושה עשורים קודם\nלכן. הם שילמו פרוטות על הבית הוויקטוריאני שלהם ואז עבדו בפרך עשר שנים בשיפוצו.\nכבר בהתחלה הצית מישהו נחוש מאוד את המוסך שבחצר ביתם ואף הספיק לפרוץ למכוניתם\nפעמיים לפני שבנו אותו מחדש. במגרש שמעבר לסמטה התנחלו אופנוענים צרובי שמש, שתו\nבירה, צלו נקניקיות והרעימו במנועים גם בשעות הקטנות של הלילה, עד שפטי יצאה אליהם\nבטרנינג ואמרה, \"היי, מה הסיפור שלכם?\" פטי לא היתה בחורה מפחידה כלל וכלל,\nאבל בתיכון ובקולג' היא היתה ספורטאית מצטיינת ועדיין הקרינה סוג של תעוזת\nספורטאים. כבר מיומה הראשון בשכונה היא התבלטה בה בעל כורחה – גבוהה, אסופת שֹער\nוצעירה להחריד. היא דחפה עגלת תינוק על פני מכוניות שחוטות, בקבוקי בירה שבורים\nושלג ישן מרובב בקיא, כשהיא נושאת את נטל יומה בסלי הרשת התלויים על עגלתה.\nמאחוריה היה אפשר לראות את עול ההכנות המייגעות של אם לתינוק לקראת בוקר של\nסידורים מייגעים לא פחות; ולפניה השתרע אחר צהריים עם שידורי הרדיו הציבורי, ספר\nבישול איכותי, חיתולי בד, דבק שפכטל וצבעי אקריליק; ואז לילה טוב ירח וכוס\nיין זִינְפנְדל. כבר אז פרח בה מה שרק התחיל להנץ אצל שאר דיירי השכונה.\r\nבשנים הראשונות ההן, כשעוד היה אפשר לנסוע בוולוו 240 בלי רגשי אשמה, היתה\nמשימתם הקולקטיבית של תושבי רמזי היל ללמוד את כישורי החיים שהוריהם נמלטו\nלפרוורים כדי לשכוח, כמו למשל איך לשכנע שוטר מקומי למלא את תפקידו, איך להגן על\nאופניים מפני גנב עתיר מוטיבציה, מתי כדאי להחריד שיכור מרבצו על כיסא נוח בגינה,\nאיך לדרבן חתולי רחוב לחרבן בארגז החול של ילדי השכנים ואיך אפשר לדעת אם בית ספר\nממלכתי מסוים דפוק עד כדי כך שאין טעם אפילו לנסות לשפר אותו. והיו גם שאלות\nאקטואליות יותר, כמו למשל, מה בנוגע לחיתולי בד? הם שווים את הטרחה? זה נכון שעוד\nאפשר להשיג חלב בבקבוקי זכוכית? האם תנועת הצופים, בסדר מבחינה פוליטית? האם\nבורגול הוא באמת דבר הכרחי? ואיפה ממחזרים סוללות? איך צריך להגיב כשאישה שחורה\nוענייה מאשימה אותך שהרסת לה את השכונה? האם נכון שבזיגוג של צלחות קרמיקה\nצבעוניות יש כמויות מסוכנות של עופרת? כמה משוכלל בעצם צריך להיות מסנן המים\nבמטבח? קורה לכם לפעמים שב-240 אי אפשר להכניס לאובר דרייב גם כשלוחצים על המתג?\nמה עדיף, להציע לקבצנים אוכל או לא לתת להם כלום? האם אפשר לגדל ילדים מאושרים,\nמבריקים ושופעי ביטחון עצמי כאשר עובדים במשרה מלאה? האם אפשר לטחון פולי קפה בערב\nאו שחייבים לעשות את זה בבוקר, ממש לפני השימוש? מישהו בסנט פול מכיר מתקן גגות\nשיודע את העבודה? ומה עם מכונאי וולוו טוב? גם ל-240 שלכם יש בעיה עם הכבל של בלם\nהיד? ומה זה המתג המסתורי הזה בלוח השעונים שעושה קליק שוודי משכנע נורא אבל כנראה\nלא מחובר לכלום? מה זה בכלל?\r\nלכל בירור ושאלה, פטי ברגלנד היתה מקור מידע – נשאית קורנת של אבקנים\nסוציו-תרבותיים, דבורה מסבירת פנים. היא היתה מהבודדות ברמזי היל שנשארה אמא במשרה\nמלאה, ונודעה ברתיעתה מלהחמיא לעצמה ולהשמיץ את הזולת. היא אמרה, למשל, שהחלון\nשתיקנה בטח ייפול יום אחד ו\"יערוף\" לה את הראש. או שהילדים שלה\n\"גוססים כנראה\" מטריכונוזיס, כי בשר החזיר שהגישה להם לא היה מספיק מבושל.\nהיא תהתה גם אם ה\"התמכרות\" שלה לאדי טרפנטין קשורה לזה שהיא כבר\n\"בכלל\" לא קוראת ספרים. היא התוודתה ש\"נאסר\" עליה לדשן את\nהפרחים של וולטר אחרי מה שקרה \"בפעם הקודמת\".\r\nהיו כאלה שלא אהבו את נטייתה להמעיט מערך עצמה וראו בה סוג של התנשאות, כאילו\nפטי מפריזה בחסרונותיה השוליים בניסיון שקוף לחוס על רגשותיהן של עקרות בית\nמושלמות פחות. אבל רוב האנשים חשבו שההצטנעות שלה אמתית, או לפחות משעשעת, וממילא\nדי קשה להסתייג מאישה שילדייך אוהבים כל כך, שזוכרת לא רק את ימי ההולדת שלהם אלא\nגם את שלך, דופקת אצלך בדלת האחורית עם צלחת עוגיות או כרטיס ברכה או זר פרחי גינה\nריחניים באגרטל קטן מחנות צדקה ואומרת \"ממש אין צורך להחזיר\".\r\nכולם ידעו שפטי גדלה בחוף המזרחי, בפרוור של ניו יורק, והיתה אחת הנשים\nהראשונות שקיבלו מלגה מלאה כדי לשחק כדורסל בנבחרת אוניברסיטת מִינֶסוֹטָה, ושבשנת\nהלימודים השנייה שם, כפי שהעידה תעודה על הקיר בחדר העבודה של וולטר, היא נבחרה\nלחמישייה השנייה בסגל הכוכבות הארצי של ליגת המכללות. אבל הדבר המוזר באמת אצל\nפטי, לאור נטייתה למשפחתיות, היה היעדר כל קשר גלוי לשורשים שלה. כל החגים חלפו\nבלי שכף רגלה תדרוך מחוץ לסנט פול, ולא היה ברור אם מישהו מהחוף המזרחי, ואפילו\nהוריה, בא אי-פעם לביקור. אם שאלו אותה שאלה ישירה על הוריה, היא היתה עונה ששניהם\nעושים הרבה דברים טובים למען הרבה אנשים, שלאבא שלה יש משרד עורכי דין בוַוייט\nפּלֵיינס, ושאמא שלה היא פוליטיקאית, כן, חברה בבית המחוקקים של מדינת ניו יורק. ואז\nהיא היתה נדה בראשה נחרצות ואומרת, \"כן, אז זה מה שהם עושים,\" כאילו\nהנושא מוצה.\r\nהניסיון להוציא מפטי מילה רעה על מישהו היה יכול להפוך למשחק די חביב.\nכשסיפרו לה, למשל, שסֶת' ומֶרי פּוֹלסֶן מארגנים מסיבת הלוּאין גדולה לתאומים שלהם\nושבכוונה הם הזמינו את כל ילדי השכנים חוץ מקוֹני מוֹנַאַהַן, פטי אמרה רק שזה\n\"משונה\" מאוד. כשפגשה אחר כך ברחוב את הפולסנים הם הסבירו לה שבמשך כל\nהקיץ הם ניסו לשכנע את קָרוֹל, אמא של קוני מונהאן, להפסיק להעיף בדלי סיגריות\nמחלון חדר השינה לתוך ברכת הפלסטיק של התאומים. פטי הסכימה ש\"זה באמת מאוד\nמשונה,\" נדה בראשה, והוסיפה, \"אבל הרי זאת לא אשמתה של קוני.\" אלא\nשהפולסנים לא היו מוכנים להסתפק במילה \"משונה\". הם רצו לשמוע שההתנהגות\nשלה סוציופתית, פסיבית-אגרסיבית ומכוערת. הם רצו שפטי תבחר באחד\nהתארים האלה ותצמיד אותו אִתם לקרול מונהאן, אבל פטי לא היתה מסוגלת להסלים מעבר\nלתואר \"משונה\" והפולסנים מצדם סירבו להוסיף את קוני לרשימת המוזמנים.\nהעוול הזה הכעיס את פטי מספיק כדי שתיקח את ילדיה עם קוני ועם עוד חברה מבית הספר\nלחוות דלועים ולטיול בעגלת חציר ביום המסיבה. אבל המילה הקשה ביותר שהיתה מוכנה\nלומר על הפולסנים היא שהתנהגותם השפלה כלפי ילדה בת שבע היא משונה מאוד.\r\nקרול מונהאן היתה האם היחידה הנוספת ברחוב בארייר שגרה שם תקופה ארוכה כמו\nפטי. היא הגיעה לרמזי היל במסגרת מה שאפשר לכנות \"תוכנית פינוי-פיתוי\",\nכמזכירתו של איזה בכיר ממחוז הֶנֶפּין שפינה אותה משם אחרי שהכניס אותה להיריון.\nבשנות השבעים המאוחרות כבר לא היה מקובל באזור מִיניאָפּוֹליס – סנט פול שפקיד\nבכיר יעסיק במשרדו את אם ילדו הלא חוקי, ובעצם כבר לא היו אז הרבה רשויות מקומיות\nשבהן דבר כזה היה יכול להיחשב מִנהל תקין. כך נעשתה קרול אחת מאותן פקידות פזורות\nדעת וחובבות הפסקות במשרד הרישוי העירוני, ואילו מישהי בעלת קשרים דומים בסנט פול\nקיבלה במקומה משרה דומה מעבר לנהר. הבית השכור שלה ברחוב בארייר, שעמד בשכנות לבית\nמשפחת ברגלנד, היה כנראה כלול בעסקה, שאם לא כן קשה להבין מדוע הסכימה קרול לגור\nבמקום שאז עוד היה לא יותר משכונת עוני. פעם בשבוע בקיץ, לפנות ערב, היה מופיע נער\nאטום מבע לבוש סרבל של מחלקת הגינון בטנדר חסר סימנים מזהים ומכסח את הדשא שלה,\nובחורף היה אותו נער צץ כדי לפנות את השלג מהמדרכה שמול ביתה.\r\nבסוף שנות השמונים היתה קרול הדיירת היחידה ברחוב שלא הגיעה לשם במסגרת\nהתברגנות של השכונה. היא עישנה סיגריות פרלמנט, חמצנה את השׂער, הדביקה לה טופרי\nציפורניים מזעזעים, האכילה את הבת שלה במזון מעובד להחריד ובימי חמישי היתה חוזרת\nהביתה מאוחר (\"זה ערב הבילויים של אמא,\" הסבירה, כאילו שלכל אמא יש ערב\nכזה). היא היתה נכנסת אז חרש לבית משפחת ברגלנד עם המפתח שהם נתנו לה ואוספת את\nקוני הישנה מן הספה שעליה פטי השכיבה אותה וכיסתה אותה במסירות. פטי גילתה נדיבות\nחסרת פשרות כשהציעה לטפל בקוני בזמן שקרול יצאה לעבודה או לקניות או לעיסוקי יום\nחמישי שלה, וקרול פיתחה תלות של ממש בה ובאין-ספור שעות השמרטפות חינם שקיבלה\nממנה. אבל אפילו פטי לא היתה יכולה שלא להבחין בכך שבתמורה לנדיבותה, קרול גומלת\nלה בהתעלמות מג'סיקה בתה, בהרעפת חיבובים לא הולמים על ג'ואי בנה (\"מה עם עוד\nחיבוק מהחתיך ההורס?\") ובהיצמדות לוולטר עם חולצות שקופות ועקבי מלצרית\nדקיקים באירועים שכונתיים, אגב התפעלות מופרזת מכישוריו כשיפוצניק ופליטת צווחות\nצחוק למשמע כל מילה שאמר; אבל במשך שנים, הדבר הכי גרוע שפטי היתה מוכנה לומר על\nקרול היה שלאמהות חד-הוריות יש חיים קשים ושאם קרול מתנהגת אליה לפעמים בצורה\nמשונה, זה בוודאי רק כדי להציל את כבודה.\r\nלדעת סת' פולסן, שדיבר על פטי לעתים קרובות קצת יותר מדי לטעמה של אשתו,\nהברגלנדים היו ליברלים אכולי אשמה, מאלה שמרגישים צורך עז לסלוח לכולם כדי שייסלח\nלהם על מזלם הטוב; אנשים שחסרים את אומץ הלב היאה למעמדם המיוחס. הבעיה היחידה\nבתאוריה של סת' היתה שהברגלנדים לא נהנו ממעמד מיוחס במיוחד; הנכס היחיד שלהם, ככל\nהנראה, היה ביתם, שאותו הם בנו מחדש במו ידיהם. חור נוסף בתאוריה שלו, כפי שציינה\nבפניו מרי אשתו, היה שפטי לא הצטיירה כאישה מתקדמת במיוחד, ובוודאי לא פמיניסטית\n(יושבת לה בבית עם רשימת ימי הולדת, ואופה את העוגיות המחורבנות שלה) ובכלל, נראה\nשהיא די אלרגית לפוליטיקה. אם מדברים אתה על בחירות או על מועמדים, ממש רואים איך\nהיא מתאמצת, לשווא, להישאר עליזה כהרגלה – ממש רואים שזה מעיק עליה, לפי ההנהונים\nהמוגזמים ומלמולי ההסכמה החוזרים. מרי, המבוגרת מפטי בעשר שנים שכל אחת מהן ניכרה\nבה היטב, היתה בעברה פעילה בארגון הסטודנטים למען חברה דמוקרטית במדיסון, ועכשיו\nהיתה פעילה של בוז'ולה נובו. באחת מארוחות הערב, כשסת' הזכיר את פטי בפעם השלישית\nאו הרביעית, מרי עטתה גון בוז'ולה והכריזה שבחביבות לכאורה הזאת של פטי ברגלנד אין\nשום מודעות עמוקה, אין שום סולידריות, שום גרעין פוליטי, שום\nיחסי גומלין, אין שום שיתופיות אמתית, יש רק קשקוש ראקציוני של עקרות בית\nושלמען האמת, לדעת מרי, מי שיגרד קצת את שכבת ההתנחמדות העליונה, יופתע למצוא בפטי\nמשהו די קשה, אנוכי, תחרותי ורייגניסטי; ברור לחלוטין שכל מה שמעניין אותה זה רק\nהילדים שלה והבית שלה – לא השכנים, לא העניים, לא המדינה, לא ההורים שלה ואפילו לא\nבעלה.\r\nופטי בהחלט היתה מאוד בעניין של הבן שלה. אמנם ג'סיקה היתה מקור גאווה מובהק\nיותר להוריה – חובבת ספרים, שוחרת טבע, חלילנית מוכשרת, שחקנית חסונה ובייביסיטר\nנחשקת, ויפה אך לא עד כדי השחתת המידות – אפילו מרי פולסן התפעלה ממנה – אבל דווקא\nג'ואי היה הילד שפטי קשקשה עליו בלי סוף. בדרכה המצחקקת, המסתודדת והמצטנעת, היא\nהיתה שופכת הררי פרטים לא מצונזרים על הקשיים שלה ושל וולטר עם הילד. רוב הסיפורים\nשלה הצטיירו כמו תלונות, ובכל זאת לא היה צל של ספק שהיא מעריצה את הילד. היא\nנשמעה כמו בחורה שמקטרת על החבר האידיוט והחתיך שלה, וכאילו מתגאה בזה שהוא רומס\nאת לבה, כאילו הפתיחות שלה לרמיסה הזאת היא-היא הדבר העיקרי ואולי היחיד שהיא רוצה\nשהעולם יֵדע.\r\n\"הוא כזה חרא\nקטן,\"\r\nהיא סיפרה לשאר האמהות בחורף הארוך של \"מלחמות\nהשינה\", כשג'ואי עמד על זכותו להישאר ער עד מאוחר בדיוק כמו וולטר ופטי.\r\n\"יש לו התקפי\nזעם? הוא בוכה?\" שאלו האמהות האחרות.\r\n\"איפה!\"\nאמרה פטי. \"הלוואי שהוא היה בוכה. בכי זה דבר נורמלי, וזה גם נפסק מתישהו.\"\r\n\"אז מה הוא\nעושה?\" שאלו האמהות.\r\n\"הוא מערער על\nעצם הסמכות שלנו. אנחנו מכריחים אותו לכבות את האור אצלו בחדר, אבל לדעתו הוא לא\nצריך ללכת לישון עד שגם אנחנו נכבה את האור אצלנו, כי הוא בדיוק כמונו. ואני נשבעת\nשכמו שעון, הוא שוכב שם ומסתכל על השעון המעורר וכל רבע שעה הוא צועק, 'אני עוד\nער! אני עוד ער!' במין לעג או עוקצנות, זה פשוט לא נורמלי! ואני\nמתחננת לוולטר שלא יבלע את הפיתיון, אבל לא! שוב השעה רבע לשתים עשרה בלילה, ושוב\nוולטר עומד בחושך בחדר של ג'ואי, והם שוב מתווכחים על ההבדל בין מבוגרים לילדים,\nואם משפחה היא דמוקרטיה או דיקטטורה רחומה, עד שבסוף אני מתמוטטת, שוכבת במיטה\nומייללת, 'בבקשה תפסיקו, בבקשה תפסיקו'.\"\r\nהסיפורים האלה של פטי לא שיעשעו את מרי פולסן כלל ועיקר. בשעת ערב מאוחרת,\nכשהכניסה את כלי ארוחת הערב למדיח אחרי שהאורחים הלכו, היא אמרה לסת' שלא ממש מפתיע\nאותה שג'ואי קצת מבולבל ומתקשה להבחין בין ילדים למבוגרים – נראה לה שגם אמא שלו\nלוקה באיזשהו בלבול ולא לגמרי מבחינה מה היא מבין השניים. מרי שאלה אם גם סת' שם\nלב שבכל הסיפורים של פטי, תפקיד הטלת המשמעת נופל תמיד על וולטר, כאילו פטי היא\nסתם איזו צופה מהצד שתפקידה מתמצה בלהיות חמודה.\r\n\"מעניין אם היא\nבכלל מאוהבת בוולטר עדיין?\" התהרהר סת' באופטימיות, וחלץ את הפקק מהבקבוק\nהאחרון. \"מבחינה גופנית, הכוונה.\"\r\n\"המסר המרומז\nהוא תמיד אחד – 'הבן שלי מיוחד',\" אמרה מרי. \"והיא תמיד מתלוננת על טווח\nהקשב הקצר שלו.\"\r\n\"אבל למען\nההגינות,\" אמר סת', \"זה נאמר בקשר לעקשנות שלו. לסבלנות האין-סופית שלו\nבהתרסה נגד הסמכות של וולטר.\"\r\n\"כל מילה שהיא\nאומרת עליו היא התרברבות עקיפה.\"\r\n\"ואת לא\nמתרברבת אף פעם?\" הקניט סת'.\r\n\"את אמא\nמושלמת,\" הוא הקניט.\r\n\"לא, זה התפקיד\nשל פטי,\" אמרה מרי והסכימה לקבל ממנו עוד יין. \"אני רק אמא טובה\nמאוד.\"\r\nפטי התלוננה שהכול בא לג'ואי בקלות רבה מדי. הוא זהוב שׂער ויפה, וכפי הנראה\nנולד עם כל התשובות לכל מבחן שבית הספר מסוגל להנפיק, כאילו האותיות שמייצגות את\nהאפשרויות במבחנים אמריקניים מקודדות אצלו בדי-אן-אֵי. הוא הרגיש נוח להפליא בחברת\nשכנים מבוגרים ממנו פי חמישה. כשהיו מאלצים אותו, במסגרת בית הספר או הצופים,\nלמכור ממתקים או כרטיסי לוטו מדלת לדלת, הוא היה מודה בגילוי לב שזאת \"עבודה\nבעיניים\". הוא שכלל עד כדי שלמות מין חיוך מתנשא ומעצבן שנהג לעטות בכל פעם\nשילדים הציגו בפניו צעצועים או משחקים שוולטר ופטי סירבו לקנות לו; כדי למחוק את\nהחיוך הזה הקפידו חבריו לחלוק אתו כל מה שהיה להם, וכך הוא נעשה שחקן מעולה במשחקי\nמחשב, אף שהוריו לא היו חסידים שלהם; הוא פיתח בקיאות אנציקלופדית במוזיקה שחורה\nעכשווית שהוריו התאמצו כל כך להגן מפניה על אוזניו הצעירות, ופטי סיפרה שהוא היה\nבן לא יותר מאחת עשרה או שתים עשרה כשערב אחד, ליד שולחן האוכל הוא קרא לאביו,\nבטעות או בכוונה, \"אחי\".\r\n\"או-הו כמה\nשוולטר אהב את זה,\"\r\nהיא סיפרה לאמהות האחרות.\r\n\"כל המתבגרים\nמדברים ככה עכשיו,\" אמרו האמהות. \"זה קטע של ראפ.\"\r\n\"זה מה שג'ואי\nאמר,\" סיפרה להן פטי. \"הוא אמר שזאת רק מילה, ואפילו לא מילה גסה. וולטר\nלא הסכים אתו כמובן. ואני יושבת וחושבת לעצמי, 'וול-טר, וול-טר, אל תיכנס לזה, אין\nטעם להתווכח', אבל לא, הוא חייב לנסות להסביר לו למה למשל המילה 'בוי' כשלעצמה היא\nלא מילה גסה כשמתכוונים לילד ובכל זאת אי אפשר להגיד אותה לאדם מבוגר, בייחוד לא\nלאדם שחור, אבל הרי כל הבעיה עם ג'ואי היא שהוא מסרב להכיר בהבדלים בין ילדים\nלמבוגרים, אז בסוף העניין נגמר בזה שוולטר אמר לג'ואי שהוא לא יקבל קינוח, וג'ואי\nטען שהוא בכלל לא רוצה קינוח ושבעצם הוא בכלל לא כל כך אוהב קינוח, ואני יושבת שם\nוחושבת, 'וול-טר, וול-טר, אל תיכנס לזה', אבל וולטר לא מסוגל להתאפק – הוא חייב\nלנסות להוכיח לג'ואי שג'ואי דווקא אוהב מאוד קינוחים. אבל\nג'ואי מסרב לקבל את כל ההוכחות של וולטר. הוא משקר כמובן, ובמצח נחושה, וממשיך\nלטעון שהוא תמיד מבקש תוספת קינוח רק כי זה מקובל ולא כי הוא באמת אוהב את זה, ואז\nוולטר המסכן, שלא סובל שמשקרים לו, אומר, 'בסדר, אם אתה לא אוהב את זה, מה דעתך על\nחודש בלי קינוח?' ואני חושבת, 'אוי, וול-טר, וול-טר, זה לא ייגמר טוב', כי\nהתגובה של ג'ואי היא, 'אני מוכן לא לאכול קינוח שנה שלמה, אני לא אוכל יותר\nקינוח אף פעם בחיים, אולי רק מתוך נימוס כשאני אתארח אצל מישהו', ועד כמה שזה\nיישמע מוזר, האיום הזה בהחלט אמין – הוא כל כך עקשן שהוא בטח מסוגל לעשות את זה.\nואני, כאילו, 'היי, חבר'ה, חכו רגע, קינוח זה אחד מאבות המזון, בואו לא ניסחף' –\nמה שמערער מיד את הסמכות של וולטר, ומכיוון שכל הוויכוח הזה היה בעצם על הסמכות\nשלו, אני מצליחה לקלקל כל דבר חיובי שהוא הצליח להשיג.\"\r\nהאדם השני שאהב את ג'ואי אהבה מופרזת היה הילדה ההיא של קרול מונאהן, קוני.\nהיא היתה יצור קטן, רציני ושקט, עם הרגל מביך להיישיר אליך מבט בלי למצמץ, כאילו\nאין ביניכם שום דבר משותף. בשעות אחר הצהריים היא היתה פריט קבוע במטבח של פטי,\nועמלה שם על עיצוב עיגולי בצק מושלמים, והתאמצה כל כך, עד שהחמאה התמוססה ושיוותה\nלבצק ברק כהה. פטי היתה מכינה אחד עשר כדורים בזמן שקוני הכינה אחד, וכאשר הם יצאו\nמן התנור, פטי לא שכחה אף פעם לבקש את רשותה של קוני לאכול את העוגייה \"הכי\nמיוחדת\" (והכי קטנה והכי שטוחה וקשה). ג'סיקה, המבוגרת מקוני בשנה, שמחה\nכנראה לוותר על המטבח לטובת בת השכנים, והעדיפה לקרוא ספרים או לשחק עם הטֶרַריוּם\nשלה. בקוני לא היה שום דבר שיכול לאיים על מישהי רחבת אופקים כמו ג'סיקה. מושג\nהשלמות היה רחוק עד מאוד מקוני – שכל-כולה עומק נטול רוחב. כשקוני היתה צובעת\nחוברת צביעה, היא היתה שוקעת כולה במשימה ומספיגה בטוש רק קטע אחד או שניים,\nמשאירה את כל השאר לא צבוע ומתעלמת מהפצרותיה העליזות של פטי לנסות גם צבעים\nאחרים.\r\nההתמקדות האינטנסיבית של קוני בג'ואי נקלטה די מהר אצל האמהות המקומיות – אצל\nכולן חוץ מפטי, כמדומה – אולי מפני שגם פטי עצמה היתה ממוקדת בו כל כך. בפארק\nלינווד, ששם פטי ארגנה לפעמים פעילות ספורטיבית לילדים, קוני נהגה לשבת על הדשא\nלבדה ולסדר פרחי תלתן בזרים שלא נועדו לאף אחד, והרגעים היו זולגים אט-אט על פניה\nעד שהגיע תורו של ג'ואי לחבוט או לבעוט בכדור – ואז היה ניצת בה עניין לרגע קל.\nהיא היתה לו כמו חבר דמיוני שבמקרה אפשר גם לראות. ג'ואי, עם השליטה העצמית\nהמפותחת לגילו, חש רק לעתים נדירות צורך לנהוג בה ברשעות ליד חבריו, וקוני, מצדה,\nהיתה חכמה מספיק לסגת ולהתפוגג, בלי טענות ומענות, בכל פעם שהיה ברור שהבנים\nעומדים לפרוק עול כמו בנים. תמיד יש מחר, ותמיד יש גם פטי – או לפחות כך היה במשך\nזמן רב; פטי הכורעת על הברכיים בערוגת הירקות, או עומדת על סולם בחולצת צמר מוכתמת\nבנתזי צבע, שקועה במלאכה הסיזיפית של צביעת בית ויקטוריאני. אם קוני לא יכולה\nלהיות עם ג'ואי, היא יכולה לפחות להביא לו תועלת ולבדר את אמו בהיעדרו. \"מה\nהמצב עם שיעורי הבית?\" היתה פטי שואלת אותה ממרומי הסולם. \"רוצה קצת\nעזרה?\"\r\n\"אמא שלי תעזור\nלי כשהיא תחזור הביתה.\"\r\n\"היא תהיה\nעייפה. כבר יהיה מאוחר. את יכולה לעשות לה הפתעה ולהכין אותם עכשיו. את\nרוצה?\"\r\n\"לא, אני\nאחכה.\"\r\nמתי בדיוק התחילו ג'ואי וקוני להזדיין – את זאת איש לא ידע. סת' פולסן, בלי\nשום הוכחה, סתם כדי להרגיז, נהנה לחוות את דעתו המלומדת ולטעון שג'ואי היה בן אחת\nעשרה וקוני בת שתים עשרה. הסברה של סת' התבססה על בקתת המסתור שוולטר עזר לג'ואי\nלבנות על עץ עתיק של תפוחי בר במגרש הריק. כשג'ואי גמר את כיתה ח', שמו כבר השתרבב\nלתשובותיהם של ילדי השכונה על שאלות אגביות כביכול של הוריהם על ההתנהגות המינית\nשל בני כתתם, ואחר כך, לקראת סוף הקיץ ההוא, נראה שגם ג'סיקה יודעת משהו – כי\nפתאום, בלי שום הסבר, היא התחילה להתייחס בבוז בוטה אל קוני ואחיה. אבל איש לא ראה\nאותם מסתובבים יחד עד לחורף הבא, כשהם נכנסו יחד לעסקים.\r\nלדברי פטי, הלקח שלמד ג'ואי מהוויכוחים הבלתי פוסקים עם וולטר הוא שילדים\nצריכים לציית להוריהם כי ההורים הם בעלי המאה. גם הסוגיה הזאת הדגימה את הייחודיות\nשל ג'ואי – בעוד אמהות אחרות מבכות את תחושת ה\"מגיע לי\" שבה דרשו ילדיהן\nכסף, נידבה פטי אנקדוטות מצחיקות על ג'ואי שהרגיש מושפל מהצורך להתחנן לכסף אצל\nוולטר. שכנים ששכרו את שירותיו של ג'ואי הופתעו מחריצותו בפינוי שלג ובגירוף עלים,\nאבל פטי אמרה שבסתר לבו הוא מתעב את השכר הנמוך ושלהשקפתו, פינוי שלג משביל של שכן\nמבוגר מעמיד אותו בעמדה לא רצויה מול המבוגר. השיטות המגוחכות להרוויח כסף שהוצעו\nבפרסומים של הצופים – מכירת מנויים לשבועונים מדלת לדלת, לימוד להטוטי קסם, גביית\nדמי כניסה למופעי קוסמות ופחלוץ דגי ראווה בעבור השכנים – הדיפו כולם ריח של שעבוד\n(\"אני מפחלץ עבור המעמד השליט\") או גרוע מזה, ריח של צדקה. ולכן, בלית\nבררה, במסגרת שאיפתו להשתחרר מעולו של וולטר, הוא נמשך ליזמות.\r\nמישהו, אולי אפילו קרול מונהאן בעצמה, שילם את שכר הלימוד של קוני בבית ספר\nקתולי קטן, סנט קתרין, שתלמידותיו לבשו תלבושת אחידה ונאסר עליהן לענוד תכשיטים\nלמעט טבעת אחת (\"פשוטה, ממתכת בלבד\"), שעון אחד (\"פשוט, בלי אבנים\nיקרות\") ושני עגילים (\"פשוטים, ממתכת בלבד ושגודלם לא יעלה על\nסנטימטר\"). רצה המקרה ואחת הבנות המקובלות בכיתה ט' בבית הספר שג'ואי למד בו,\nסנטרל-היי, חזרה הביתה מביקור משפחתי בניו יורק עם שעון זול שזכה להתפעלות רבתי\nבהפסקת הצהריים. ברצועת השעון הצהובה והלעוסה למראה, הטביע לבקשת הנערה מוכר\nהשעונים מרחוב קַנאל אותיות פלסטיק זעירות בצבע ורוד-סוכרייה שציטטו שיר של פרל\nג'ם: \"אל תקרא לי ילדה\". ג'ואי תפס מיד יוזמה – כפי שהוא עצמו יספר אחר\nכך בחיבורי ההרשמה לקולג' – ומיהר לברר מהו המקור הסיטונאי של השעון ומה מחירו של\nמכשיר הטבעה. הוא השקיע בציוד ארבע מאות דולר מחסכונותיו, עשה לקוני דוגמה של\nרצועת פלסטיק כזאת (\"מוכנה לדחיפה\", היה הציטוט שהיא בחרה, משיר של\n\"יו-2\") כדי שתנופף בה בסנט קתרין, ואחר כך העסיק את קוני כבלדרית ומכר\nשעונים עם רצועות בהזמנה מיוחדת לרבע מהבנות בבית הספר במחיר של שלושים דולר\nלשעון, עד שהנזירות התעשתו, שינו את תקנון הלבוש ואסרו לענוד רצועות שעונים עם\nטקסט מוטבע – מה שכמובן נראה לג'ואי לא פחות משערורייתי, סיפרה אחר כך פטי לשאר\nהאמהות.\r\n\"זה לא\nשערורייתי בכלל,\" אמר לו וולטר. \"אתה הרווחת בזכות כשל שוק מלאכותי. לא\nשמעתי אותך מתלונן על הכללים כשהם פעלו לטובתך.\"\r\n\"השקעתי כסף.\nלקחתי סיכון.\"\r\n\"ניצלת פרצה\nוהם סתמו את הפרצה. לא היה ברור לך שזה יקרה?\"\r\n\"אז למה לא\nהזהרת אותי?\"\r\n\"כן הזהרתי\nאותך.\"\r\n\"אתה רק הזהרת\nאותי מזה שאני עלול להפסיד כסף.\"\r\n\"נו, ואפילו לא\nהפסדת כסף. בסך הכול לא הרווחת כמו שקיווית.\"\r\n\"אבל זה עדיין\nכסף שהייתי אמור להרוויח.\"\r\n\"ג'ואי,\nלהרוויח כסף זה לא זכות מוקנית. אתה מוכר זבל שהבנות האלה לא באמת צריכות,\nוכמה מהן בטח לא יכולות להרשות אותו לעצמן. לכן יש בבית הספר של קוני תקנון לבוש –\nכדי להיות הוגנים עם כולם.\"\r\n\"ממש. עם כולם\nחוץ ממני.\"\r\nמאופן הדיווח של פטי על השיחה הזאת, ומצחוקה על התרעומת התמימה של ג'ואי,\nהסיקה מרי פולסן שלפטי אין צל של מושג מה עושה הבן שלה עם קוני מונהאן. כדי לוודא\nשזה נכון, מרי חיטטה קצת: מה, לדעת פטי, יוצא לקוני מכל העסק? היא קיבלה עמלה?\r\n\"אה, בטח,\nאמרנו לו שהוא צריך לתת לה חצי מהרווחים שלו,\" אמרה פטי. \"אבל הוא היה\nעושה את זה ממילא. הוא תמיד מגונן עליה, אפילו שהוא צעיר יותר.\"\r\n\"הוא כמו אח\nשלה.\"\r\n\"לא ממש,\"\nהתלוצצה פטי. \"הוא הרבה יותר נחמד אליה. תשאלי את ג'סיקה איך זה להיות\nאחותו.\"\r\n\" כן, בטח,\nמצחיק מאוד,\" אמרה מרי.\r\nבערבו של אותו יום\nדיווחה מרי לסת', \"זה מדהים! באמת אין לה צל של מושג.\"\r\n\"בעיני זאת\nטעות,\" אמר סת'. \"להתמוגג ככה מאי-ידיעה של הורה אחר. זאת התגרות בגורל,\nאת לא חושבת?\"\r\n\"מצטערת, זה\nפשוט מצחיק ופיקנטי מדי. אתה תצטרך להתנזר משמחה לאיד בשביל שנינו כדי לא לפתוח פה\nלשטן.\"\r\n\"אני מרחם\nעליה.\"\r\n\"תסלח לי מאוד,\nאבל בעיני זה פשוט מצחיק נורא.\"\r\nלקראת סוף החורף ההוא, התמוטטה אמו של וולטר בגלל תסחיף ריאתי על רצפת חנות\nבגדי הנשים שעבדה בה בגְרָנד רָאפִּידס. דיירי רחוב בארייר הכירו את גברת ברגלנד\nמביקוריה לקראת חג המולד, ימי ההולדת של הילדים ויום הולדתה שלה, שלכבודו היתה פטי\nלוקחת אותה תמיד לעיסוי ומפנקת אותה בשפע של ליקוריץ, אגוזי מקדמיה ושוקולד לבן – המעדנים\nהאהובים עליה. מרי פולסן קראה לה, לאו דווקא בלי חיבה, \"מיס ביאנקה\", על\nשם הגברת עכברה הממושקפת מספרי הילדים של מרג'רי שארפ. פניה, שפעם היו יפים, נראו\nעכשיו כמו נייר קרפ והיא סבלה מרעידות בלסת ובידיים, שאחת מהן היתה מנוונת מאוד\nבעקבות דלקת פרקים בילדותה. היא היתה סחוטה לגמרי, הרוסה פיזית, כך אמר וולטר\nבמרירות, מחיים שלמים של עבודה קשה בשביל אביו השיכור במוטל שהם ניהלו ליד\nהִיבִּינג, אבל היתה נחושה בדעתה להישאר עצמאית ולהיראות אלגנטית גם בשנות\nאלמנותה, ולכן המשיכה לנהוג בשברולט קוולייר הישנה שלה בדרך לעבודה בחנות הבגדים.\nכשהגיעה הבשורה על התמוטטותה מיהרו וולטר ופטי צפונה והשאירו את ג'ואי בהשגחת\nאחותו הגדולה השופעת בוז. וכך, זמן קצר אחרי פסטיבל זיוני ההתבגרות שערך ג'ואי\nבחדרו בהתרסה גלויה נגד סמכותה של אחותו – ושהגיע אל קצו רק עם מותה הפתאומי של\nגברת ברגלנד והלווייתה – נעשתה פטי שכנה מסוג שונה מאוד, שכנה הרבה יותר עוקצנית.\r\n\"אה, כן, קוני,\" היא זימרה עכשיו זמירות חדשות, \"כזאת ילדה\nנחמדה, ילדונת שקטה ותמימה, עם אמא כזאת נהדרת. את יודעת, שמעתי שלקרול יש חבר\nחדש, חתיך אמתי, צעיר ממנה בחצי. נכון שזה יהיה נורא ואיום אם הם יעברו מכאן\nעכשיו, אחרי כל מה שקרול עשתה כדי להכניס לנו קצת פלפל לחיים? וקוני, אוי, כמה\nשאני אתגעגע אליה. כל כך שקטה ונחמדה ואסירת תודה.\"\r\nפטי נראתה זוועה,\nאפורת פנים, מחוסרת שינה ולקוית תזונה. לקח לה הרבה זמן להתחיל להיראות בגילה, אבל\nעכשיו סוף-סוף זכתה מרי פולסן לפיצוי על סבלנותה.\r\n\"נראה לי שהיא\nקלטה סוף-סוף,\" היא אמרה לסת'.\r\n\"גזלו לה את\nהגור – אין פשע גדול מזה,\" אמר סת'.\r\n\"ממש\nגזל,\" אמרה מרי. \"ג'ואי האומלל, השה התמים, שנגזל על ידי גאונית הדור\nמהבית השכן.\"\r\n\"טוב, היא בכל\nזאת גדולה ממנו בשנה וחצי.\"\r\n\" גדולה על\nהנייר.\"\r\n\"תגידי מה\nשתגידי,\" אמר סת'. \"אבל פטי באמת אהבה את אמא של וולטר. היא בטוח\nמתאבלת.\"\r\n\"אוי, אני\nיודעת, אני יודעת. סת', אני יודעת. ועכשיו קל לי יותר לרחם עליה באמת.\"\r\nשכנים שהיו חברים קרובים יותר של הברגלנדים דיווחו שמיס ביאנקה הורישה את בית\nהעכברונים שלה, שעל שפת אגם זעיר ליד גרנד ראפידס, רק לוולטר ולא לשני אחיו. הם\nסיפרו על חילוקי דעות שהתגלעו בין וולטר לפטי בנוגע לאופן הטיפול במצב, מאחר\nשוולטר רצה למכור את הבית ולחלוק את הסכום שיתקבל עם אֶחיו, ואילו פטי עמדה על כך\nשהוא יכבד את רצון אמו לגמול לו על שהיה הבן הטוב. אחיו הצעיר היה איש קבע בצבא\nוגר בבסיס חיל האוויר במוהאבי, ואילו האח הבכור בילה את חייו הבוגרים בשכלול הרגלי\nהשתייה המופרזת של אביו, בניצול כספִּי של אמם ובהזנחתה מכל היבט אחר. ומכיוון\nשוולטר ופטי תמיד לקחו את הילדים לאמא שלו לשבוע-שבועיים בקיץ, ולא פעם צירפו גם\nחברה או שתיים של ג'סיקה מהשכונה, שתיארו את הבית כמשהו כפרי כזה, עם המון עצים\nובלי יותר מדי חרקים, וולטר הסכים בסופו של דבר, אולי כמחווה לפטי, שכנראה חטאה גם\nהיא בשתייה מופרזת (כשהיא יצאה בבוקר לקחת את ה\"ניו יורק טיימס\" בעטיפתו\nהכחולה ואת ה\"סטאר טריביון\" בעטיפתו הירוקה, ניכרו בעורה עקבות\nהשַרדוֹנֶה) – להשאיר ברשותם את הבית כדי שישמש בית נופש. וכך, מיד עם תום\nהלימודים ביוני, היא לקחה את ג'ואי צפונה כדי שיעזור לה לרוקן מגירות, לנקות חדרים\nולחדש את הצבע, בזמן שג'סיקה נשארה בבית עם וולטר וקיבלה שיעורי העשרה בשירה.\r\nכמה שכנים – לא הפולסנים – הביאו את בניהם לבית שעל שפת האגם בקיץ ההוא,\nומצאו שרוחה של פטי טובה עליה הרבה יותר. אבא אחד המליץ לסת' פולסן בשיחה בארבע\nעיניים לדמיין אותה, שזופה ויחפה בבגד ים שחור שלם וג'ינס בלי חגורה – מראה שהיה בהחלט\nלטעמו של סת'. בפרהסיה, ציינו כולם עד כמה אדיב ומסביר פנים היה ג'ואי, ושנראה\nשהוא ופטי מבלים שם בנעימים. הם הכריחו את כל האורחים לשחק אתם משחק חברה מסובך\nשנקרא בפיהם \"אסוציאציות\". פטי ישבה עד מאוחר בלילה מול הטלוויזיה של\nחמותה ושיעשעה את ג'ואי בבקיאותה בכל רזיהן של סדרות קומיות משנות השישים והשבעים.\nוכאשר ג'ואי גילה שהאגם שלהם לא מופיע במפות – שהוא בעצם לא יותר מברכה גדולה\nשלחופה רק בית אחד נוסף – הוא החליט לקרוא לו \"אין-שם\", ופטי הגתה את\nהשם החדש בעדנה וברוך, \"אגם אין-שם שלנו.\" סת', ששמע מאחד האבות שג'ואי\nעובד שם ימים שלמים, מנקה מרזבים, גוזם שיחים ומגרד צבע, תהה אם פטי משלמת לג'ואי\nשכר הוגן על שירותיו, ואם זה חלק מהעסקה. אבל אף אחד לא ידע.\r\nאשר לקוני, בכל פעם שהפולסנים הציצו החוצה מן החלון הפונה אל בית מונהאן, הם\nלא יכלו שלא לראות אותה מחכה. היא באמת היתה ילדה סבלנית מאוד, עם חילוף חומרים של\nדג בחורף. בערב היא עבדה בניקוי שולחנות במסעדת יוקרה, אבל בשעות אחר הצהריים היא\nנהגה לשבת על המדרגות שבחזית הבית ולבהות במכוניות הגלידה שחלפו על פניה ובילדים\nששיחקו ברחוב, ובסופי שבוע היתה יושבת בכיסא נוח בחצר האחורית ומציצה מדי פעם\nבכריתת העצים המרושלת, הקולנית והאלימה ובעבודות הבנייה שהעסיק בהן את עצמו בלייק,\nהחבר החדש של אמה, עם חבריו פועלי הבניין הבלתי מאוגדים. אבל לרוב היא פשוט חיכתה.\r\n\"היי, קוני, מה\nחדש אצלך?\" שאל אותה סת' מהשביל.\r\n\"אתה מתכוון\nחוץ מבלייק?\"\r\n\"כן, חוץ\nמבלייק.\"\r\nקוני התלבטה לרגע\nונדה בראשה. \"כלום,\" היא אמרה.\r\n\"משעמם\nלך?\"\r\n\"לא ממש.\"\r\n\"את הולכת\nלקולנוע? קוראת ספרים?\"\r\nקוני נתנה בסת' את\nמבטה היציב האומר שאין ביניהם שום דבר משותף. \"ראיתי את בטמן.\"\r\n\"מה עם ג'ואי?\nהייתם די הרבה יחד, את בטח מתגעגעת אליו.\"\r\n\"הוא יחזור,\"\nהיא אמרה.\r\nברגע שיושב עניין בדלי הסיגריות – סת' ומרי הודו שהם אולי הגזימו במניין\nהבדלים שהגיעו לברכה במשך הקיץ ההוא – הם גילו שקרול מונהאן היא מקור בלתי נדלה של\nמידע על נכלולי הפוליטיקה הדמוקרטית המקומית, שמרי התחילה להיות מעורבת בה יותר.\nקרול סיפרה להם כבדרך אגב סיפורים מסמרי שׂער על מנגנון מסואב, על צינורות שחיתות\nקבורים עמוק, על מכרזים תפורים, על ניגודי עניינים ועל תרגילים חשבונאים יצירתיים,\nוהפיקה הנאה מרובה מהחלחלה שאחזה במרי. מרי למדה להוקיר את קרול כהתגלמות בשר ודם\nשל השחיתות הציבורית שהיא התעתדה להילחם בה. ומה שהיה הכי נהדר אצל קרול זה שהיא\nפשוט לא השתנתה – היא המשיכה לדפוק הופעה בימי חמישי בערב לכבוד מי יודע מי, שנה\nאחר שנה אחר שנה, ובזה הנציחה את המסורת הפטריארכלית של הפוליטיקה העירונית.\r\nואז, יום אחד, היא בכל זאת השתנתה. מסביב חלו כבר שינויים לא מעטים מסוג זה.\nראש העיר נורם קולמן עבר מטמורפוזה ונעשה רפובליקני, ומתאבק מקצועי לשעבר היה בדרך\nאל מעון המושל. במקרה של קרול, הזרז היה החבר החדש, בלייק, טרקטוריסט צעיר עטור\nזקן תיש שהיא פגשה מעבר לדלפק במשרד הרישוי ושלמענו חוללה שינוי דרמטי בהופעתה.\nנזנחו התסרוקות המסובכות והשמלות הזנותיות ופינו את מקומן למכנסיים צמודים, תספורת\nמדורגת ופחות איפור. וכך הופיעה קרול חדשה, שאיש לא ראה קודם – קרול מאושרת באמת –\nשניתרה בקלילות מהטנדר של בלייק לצלילי הרוק הכבד שהלמו ברחוב לאורכו ולרוחבו,\nוסגרה את הדלת בטריקה אדירה. בלייק התחיל לבלות את הלילות אצלה ולהסתובב שם עם\nחולצה של ה\"מינסוטה וייקינגס\", נעלי עבודה עם שרוכים פרומים ופחית בירה\nביד. עד מהרה הוא כבר ניסר כל עץ בחצר שלה והשתולל עם טרקטור שכור. על הטנדר שלו\nהיה סטיקר עם הכיתוב \"אני לבן ואני מצביע\".\r\nהפולסנים, שזה עתה סיימו שיפוץ מתמשך משלהם, לא מיהרו להתלונן על הרעש\nוהבלגן, ואילו מן העבר השני של הבית, וולטר היה נחמד מדי או עסוק מדי, אבל כשפטי\nחזרה סוף-סוף הביתה בשלהי אוגוסט, אחרי החודשים שבילתה עם ג'ואי מחוץ לעיר, היא\nכמעט יצאה מדעתה מרוב זעזוע וחרשה את הרחוב מעלה-מטה, פרועת מבט, במסע השמצה מדלת\nלדלת נגד קרול מונהאן. \"סליחה,\" היא אמרה. \"מה קרה כאן? מישהו יכול\nבבקשה להסביר לי מה קרה? הוכרזה מלחמה על העצים בלי שהודיעו לנו? מי זה הפול בניאן\r\n*\r\nהזה עם הטנדר? מה הסיפור? היא\nכבר לא גרה בשכירות? מותר לדייר בשכירות להשמיד את כל העצים בגינה? איך אפשר להרוס\nאת הקיר האחורי של בית שבכלל לא בבעלותך? היא הצליחה איכשהו לקנות את הבית בלי\nשנדע? איך היא יכולה לעשות דבר כזה? היא הרי לא מסוגלת אפילו להחליף נורה בלי\nלקרוא לבעלי! 'סליחה שאני מפריעה לך באמצע ארוחת הערב, וולטר, אבל כשאני מנסה להדליק\nאת האור כלום לא קורה. אכפת לך לבוא ממש עכשיו? ואם כבר אתה כאן, מותק, אתה יכול\nלעזור לי עם הדוח למס הכנסה? אני צריכה להגיש אותו מחר והציפורניים שלי עוד לא\nהתייבשו'. איך בן אדם כזה מקבל משכנתה? היא לא צריכה לשלם קודם את החובות שלה על\nהתחתונים של \"ויקטוריה סיקרט\"? איך זה יכול להיות שיש לה חבר בכלל? ומה\nעם השמן ההוא ממיניאפוליס? לא כדאי שמישהו יגיד לו איזו מילה?\"\r\nאבל רק כשהגיעה אל סף ביתם של הפולסנים, שהיו מבחינתה בתחתית הרשימה של\n\"שכנים לביקור מזדמן\", היא קיבלה כמה תשובות. מרי הסבירה שקרול מונהאן\nבאמת כבר לא גרה בשכירות, שביתה של קרול היה אחד מכמה מאות בתים שעברו בשנות השפל\nלבעלות רשויות השיכון העירוניות, וכעת נמכרו במחירי מציאה.\r\n\"איך לא ידעתי\nדבר כזה?\" אמרה פטי.\r\n\"את לא\nשאלת,\" אמרה מרי, ולא היתה מסוגלת שלא להוסיף \"את אף פעם לא ממש\nהתעניינת במדיניות ממשלתית.\"\r\n\"ואת אומרת\nשהיא השיגה את הבית בזול?\"\r\n\"בזיל הזול.\nתמיד עוזר להכיר את האנשים הנכונים.\"\r\n\"ומה את\nחושבת על זה?\"\r\n\"אני חושבת שזה\nמסריח, גם כספית וגם עקרונית,\" אמרה מרי. \"וזאת אחת הסיבות שבגללן אני\nעובדת עם ג'ים שייבל.\"\r\n\"את יודעת\nשתמיד אהבתי את השכונה הזאת,\" אמרה פטי. \"אהבתי לגור כאן, אפילו בהתחלה.\nועכשיו פתאום הכול נראה לי כל כך מלוכלך ומכוער.\"\r\n\"אל תתבאסי,\nתעשי!\" דיקלמה מרי ונתנה לה עלוני מידע.\r\n\"לא הייתי\nמתחלף עם וולטר ברגע זה,\" העיר סת' ברגע שפטי הלכה.\r\n\"אני באמת-באמת\nשמחה לשמוע את זה,\" אמרה מרי.\r\n\"תגידי, רק אני\nשמתי לב או שגם את שמעת נימה סמויה של התמרמרות על וולטר? הוא באמת עוזר לקרול עם\nמס הכנסה? את יודעת על זה משהו? זה מעניין. לא שמעתי על זה שום דבר עד עכשיו.\nועכשיו הוא גם נכשל בהגנה על הנוף היפה עם העצים של קרול שנשקף להם מהחלון.\"\r\n\"כל הסיפור הזה\nכל כך רייגניסטי-ראקציונרי,\" אמרה מרי. \"מה היא חשבה לעצמה, שהיא יכולה\nלחיות בבועה הקטנה שלה, לבנות לה עולם קטן משלה, מין בית בובות קטן?\"\r\nתוספת הבנייה בחצר האחורית הבוצית של קרול, שצמחה והלכה מדי סוף שבוע בתשעת\nהחודשים הבאים, נראתה כמו מחסן סירות ענק ששלושה חלונות מכוערים מכתימים את מרחבי\nקירותיו הסינתטיים. קרול ובלייק קראו לו \"חדר משפחה\", מונח שעד אז היה\nזר לשוכני רמזי היל. בעבר, בעקבות המחלוקת על בדלי הסיגריות, בנו הפולסנים גדר\nגבוהה ושתלו לאורכה שורה של אשוחיות נוי, שבינתיים צמחו לגובה והסתירו מהם את\nהמחזה. אלא שמכיוון בית ברגלנד שדה הראייה היה פתוח לגמרי, ועד מהרה התחילו השכנים\nלחמוק משיחה עם פטי – מה שלא עשו קודם לכן מעולם – בגלל התסביך שהיא פיתחה כלפי מה\nשכינתה \"ההאנגר\". הם נופפו ובירכו אותה לשלום מרחוק, אבל נזהרו שלא להאט\nכדי לא להישאב. בין האמהות העובדות שררה תמימות דעים שלפטי יש יותר מדי זמן פנוי.\nפעם, כשהילדים היו קטנים, היא היתה נהדרת אתם ולימדה אותם משחקי ספורט ומלאכת יד,\nאבל כעת רוב הילדים בשכונה היו מתבגרים, ולא משנה מה עשתה ואיך ניסתה למלא לעצמה\nאת היום, היא תמיד היתה בטווח ראייה או שמיעה של השיפוצים בבית השכן. מדי כמה שעות\nהיא היתה מגיחה מפתח הבית, מודדת את החצר האחורית בפסיעות, מציצה אל \"חדר\nהמשפחה\" כמו חיה שמאורתה נתונה בסכנה, ולעת ערב היתה ניגשת לפעמים ונוקשת על\nדלת הדיקט הזמנית של חדר המשפחה.\r\n\"היי, בלייק,\nאיך הולך?\"\r\n\"הולך בסדר\nגמור.\"\r\n\"ככה זה נשמע!\nהיי, אתה יודע מה? המסור החשמלי הזה די מרעיש בשביל שמונה וחצי בערב. מה דעתך\nלגמור עם העבודות להיום?\"\r\n\"דעתי לא כל כך\nטובה, למען האמת.\"\r\n\"טוב, אז מה\nתגיד אם אני אבקש ממך להפסיק?\"\r\n\"לא יודע. מה\nתגידי אם אני אבקש ממך לתת לי לעבוד בשקט?\"\r\n\"האמת שאני\nארגיש עם זה די רע, כי הרעש ממש מפריע לנו.\"\r\n\" טוב, מה\nלעשות, חבל.\"\r\nלפטי היה מין צחוק\nלא נשלט, קולני וצהלני.\"חה חה חה! חבל?\"\r\n\"כן, תשמעי,\nאני מצטער על הרעש, אבל קרול אומרת שאיזה חמש שנים היה פה רעש כשאתם שיפצתם.\"\r\n\"חה-חה-חה. אני\nלא זוכרת שהיא התלוננה.\"\r\n\"אתם עשיתם מה\nשהייתם צריכים, ועכשיו אני עושה מה שאני צריך.\"\r\n\"אבל מה שאתה\nעושה ממש מכוער. סליחה, אבל זה די זוועתי. ממש – נורא ואיום. בכנות. וזאת האמת\nלאמתה. לא שזאת הבעיה העיקרית. הבעיה היא המסור החשמלי.\"\r\n\"את נמצאת בשטח\nפרטי, ועכשיו כדאי שתלכי מפה.\"\r\n\"או-קי, אז\nנראה לי שאני אתקשר למשטרה.\"\r\n\"אין בעיה.\nתתקשרי.\"\r\nואז אפשר היה לראות אותה צועדת שוב בשביל, רועדת מתסכול. היא באמת התקשרה\nלמשטרה בעניין הרעש שוב ושוב, והם אפילו באו כמה פעמים והעירו לבלייק, אבל די מהר\nנמאס להם לשמוע אותה והם לא חזרו עד פברואר, כשמישהו חתך את כל ארבעת צמיגי השלג\nהיפים והחדשים בטנדר של בלייק. בלייק וקרול הפנו את השוטרים לשכנה בבית הסמוך, זאת\nשהתלוננה במוקד כל כך הרבה פעמים. התוצאה היתה שפטי יצאה שוב לחרוש את הרחוב, נקשה\nעל דלתות והתלהמה. \"החשודה המידית, מה? בטח, השכנה עם שני הילדים המתבגרים!\nאני הפושעת המסוכנת, בטח, מטורפת שכמוני! לו יש את האוטו הכי גדול ומכוער ברחוב,\nעם סטיקרים שמעליבים את כל מי שלא מאמין בעליונות הגזע הלבן, אז מי עוד חוץ ממני\nהיה חותך לו את הצמיגים? באמת תעלומה.\"\r\nאבל מרי פולסן היתה\nמשוכנעת שפטי כן חתכה לו את הצמיגים.\r\n\"אני לא\nחושב,\" אמר סת'. \"ברור שהיא סובלת, אבל היא לא שקרנית.\"\r\n\"נכון, אבל לא\nשמעתי שהיא אמרה בפירוש שהיא לא עשתה את זה. אני מקווה שהיא מקבלת טיפול פסיכולוגי\nטוב, היא בהחלט צריכה. טיפול ועבודה במשרה מלאה, זה מה שהיא צריכה.\"\r\n\"ואני שואל\nאיפה וולטר?\"\r\n\"וולטר יורק דם\nכדי להרוויח משכורת שתאפשר לה לשבת בבית ולשחק את עקרת הבית המשוגעת. הוא אבא טוב\nלג'סיקה וסוג של מודל מציאות בשביל ג'ואי. לא נראה לי שחסר לו מה לעשות.\"\r\nהתכונה הבולטת ביותר\nשל וולטר, חוץ מאהבתו לפטי, היתה הנחמדוּת. וולטר היה אדם שיודע להקשיב ושכולם\nנראו לו מעניינים ומרשימים יותר ממנו. היו לו תלתלים מלאכיים, עור בהיר להחריד,\nסנטר רופס משהו ומשקפי מתכת עגולים נצחיים. הוא התחיל את הקריירה שלו בתאגיד\n\"\r\nM\r\n3\" כעורך דין במחלקה\nלייעוץ משפטי, אבל לא הצליח להתקדם והועבר למחלקת הסיוע והתרומה לקהילה, מבוי סתום\nבעולם התאגידי, אבל מקום שבו נחמדוּת היא נכס. הוא תמיד חילק לשכנים כרטיסי חינם\nנהדרים להופעות של ארלו גתרי ולקונצרטים של מוזיקה קאמרית, וסיפר להם על מפגשיו עם\nמקומיים מפורסמים כמו הסופר גריסון קיילור, שחקן הבייסבול קירבי פאקט, ופעם אחת\nאפילו פרינס. לאחרונה הוא עזב במפתיע את\r\n3M\"\r\n\" והתחיל לעבוד כממונה על\nהפיתוח בארגון לשמירת הטבע. איש מלבד הפולסנים לא שיער שמקנן בו מאגר כזה של חוסר\nסיפוק, אבל וולטר היה חובב טבע לא פחות משהיה שוחר תרבות, וכלפי חוץ, השינוי היחיד\nבחייו היה היעדרות תכופה מהבית בסופי שבוע.\r\nההיעדרות הזאת היתה כנראה אחת הסיבות לכך שהוא לא התערב, כמצופה ממנו אולי,\nבמלחמתה של פטי בקרול מונהאן, וכאשר נשאל על כך ישירות היה מצחקק בעצבנות,\n\"אני מין משקיף ניטרלי בסיפור הזה,\" היה אומר. והוא אכן נשאר משקיף\nניטרלי בכל חודשי האביב והקיץ כשג'ואי היה בכיתה י' ועד לסתיו הבא, כשג'סיקה נסעה\nללמוד בקולג' בחוף המזרחי וג'ואי עזב את הבית ועבר לגור עם קרול, בלייק וקוני.\r\nהמעבר הזה היה מעשה\nהתגרות מזעזע, ממש סכין שננעצה בלבה של פטי, וסימן את תחילת הסוף של חייה ברמזי\nהיל. את יולי ואוגוסט ג'ואי בילה במונטנה, בעבודה בחווה הררית של אחד התורמים\nהעיקריים לארגון שוולטר עבד בו, וחזר עם זוג כתפיים גבריות רחבות ועם חמישה\nסנטימטר נוספים לגובהו. וולטר, שבדרך כלל לא נהג להתפאר, גילה לפולסנים בפיקניק\nמשותף באוגוסט שהתורם התקשר אליו כדי להגיד שהוא היה \"ממש המום\" מהאומץ\nומהמרץ של ג'ואי כשלכד עגלים וחיטא כבשים. פטי, לעומת זאת, הסתובבה כבר בפיקניק\nההוא עם מבט כבוי מכאב. ביוני, לפני שג'ואי נסע למונטנה, היא לקחה אותו שוב לאגם\nאין-שם כדי שיעזור לה לשפץ קצת את הבית. השכן היחיד שביקר אותם שם תיאר אחר צהריים\nנורא, שבמהלכו הכאיבו האם והבן זה לזה שוב ושוב לעיני כול. ג'ואי לעג לגינונים של\nפטי ובסופו של דבר קרא לה \"טיפשה\" בפניה, והיא צעקה לו בתשובה,\n\"חה-חה-חה! טיפשה! אלוהים, ג'ואי! הבגרות שלך פשוט מדהימה אותי כל פעם מחדש!\nלקרוא לאמא שלך טיפשה לפני אנשים! ממש מקסים! איזה גבר גדול, קשוח ועצמאי\nאתה!\"\r\nעד סוף הקיץ בלייק כמעט גמר לעבוד על חדר המשפחה ואִבזר אותו בציוד טיפוסי\nכמו פלייסטיישן, פוטבול שולחן, חבית בירה מקוררת, טלוויזיה עם מסך גדול, שולחן\nהוקי אוויר, נברשת מזכוכית צבעונית עם סמל \"ויקינגס\" וכורסאות טלוויזיה\nמתכווננות. השכנים נאלצו להסתפק בניחושים ולדמיין את הערותיה העוקצניות של פטי ליד\nשולחן ארוחת הערב בנוגע לפינוקים האלה, את הכרזותיו של ג'ואי שזה טיפשי ולא הוגן\nמצדה, ואת תביעותיו הנרגזות של וולטר שג'ואי יתנצל בפני פטי; אבל את הלילה שבו ערק\nג'ואי לבית השכן לא היה שום צורך לדמיין, מאחר שקרול מונהאן שמחה לתאר אותו, בקול\nרם ובשמץ שמחה לאיד, באוזני כל שכן שהיה מוכן להפנות עורף לברגלנדים ולהקשיב לה.\r\n\"ג'ואי היה לגמרי-לגמרי רגוע,\" אמרה קרול. \"אני נשבעת\nבאלוהים, הוא ממש שמר על הפה. הלכתי לשם עם קוני כדי לעזור לו וכדי שכולם ידעו\nשאני לגמרי בעד הסידור הזה, כי אתם מכירים את וולטר, הוא כזה מתחשב, הוא תכף היה מתחיל\nלדאוג שאולי זה לא נוח לי. וג'ואי היה לגמרי אחראי, כמו תמיד. הוא רק רצה שכולם\nיהיו באותו ראש ושכל הקלפים יהיו על השולחן. הוא סיפר שהוא וקוני דיברו על זה אתי,\nואני אמרתי לוולטר – כי ידעתי שזה ידאיג אותו – אמרתי לו שאוכל זה לא בעיה. בלייק\nואני כבר כמו משפחה, אז נשמח להאכיל עוד אחד, חוץ מזה ג'ואי נהדר בקטע של לעשות\nכלים ולזרוק את הזבל ולסדר את החדר, וחוץ מזה, אמרתי לוולטר, הוא ופטי היו פעם כל\nכך נדיבים לקוני ונתנו לה לאכול וכל מיני דברים. רציתי להגיד את זה, כי הם באמת\nהיו נדיבים כשהחיים שלי היו בבלגן, ותמיד הרגשתי שאני חייבת להם רק תודה על זה. אז\nג'ואי כזה אחראי ורגוע, ומסביר שבגלל שפטי אפילו לא מרשה לקוני להיכנס אליהם\nהביתה, באמת שאין לו שום בררה אם הוא רוצה לבלות אתה, ואני מתערבת ואומרת שאני\nתומכת לגמרי ביחסים האלה – אם כל הצעירים בעולם היו אחראים כמו השניים האלה, העולם\nהיה מקום הרבה יותר טוב – ושעדיף להם להיות אצלי, בטוחים ואחראים, במקום להסתתר\nולהסתבך בצרות. אני נורא מודה לג'ואי, והוא תמיד יתקבל אצלי בבית בשמחה. אמרתי להם\nאת זה. ואני יודעת שפטי לא אוהבת אותי, היא תמיד הסתכלה עלי מלמעלה והרימה את האף\nעל קוני. אני יודעת. אני יודעת דבר או שניים על פטי. ידעתי שהיא הולכת לחטוף\nקריזה. ואז הפנים שלה מתעוותים לגמרי והיא אומרת לי, 'את חושבת שהוא אוהב\nאת הבת שלך? את חושבת שהוא מאוהב בה?' בקול הקטן והצווחני הזה שלה. כאילו\nשלא יכול להיות שמישהו כמו ג'ואי יתאהב בקוני בגלל שאני לא למדתי באוניברסיטה או\nמשהו, או בגלל שאין לי בית גדול או בגלל שאני לא מניו יורק או משהו, או בגלל שאני,\nבניגוד אליה, צריכה לעבוד במשרה מלאה ארבעים וארבע שעות בשבוע. פטי כל כך מזלזלת\nבי, זה לא יאומן. אבל עם וולטר דווקא חשבתי שאני כן אוכל לדבר. הוא באמת מתוק.\nוהפרצוף שלו נהיה אדום כמו סלק, אולי כי לא נעים לו, והוא אומר לי, 'קרול, את\nוקוני צריכות ללכת כדי שנוכל לדבר עם ג'ואי לבד'. וזה בסדר מבחינתי. לא באתי לעשות\nצרות, אני לא אחת שעושה צרות. אבל אז ג'ואי אומר לא. הוא אומר שהוא לא מבקש רשות,\nרק מודיע להם מה הוא מתכוון לעשות, ואין על מה לדבר. ואז וולטר מתחרפן. הוא כל כך\nמתעצבן שיורדות לו דמעות – ואני יכולה להבין את זה, כי ג'ואי הוא הבן הצעיר שלו,\nוזאת לא אשמתו של וולטר שפטי כזאת לא הגיונית ומרשעת לקוני עד שג'ואי לא יכול יותר\nלגור אתם. אבל אז הוא מתחיל לצרוח בכל הכוח, אתה בן שש עשרה, ואתה לא הולך לשום\nמקום עד שאתה גומר תיכון. וג'ואי רק מחייך אליו, בשיא הרוגע. ג'ואי אומר שמותר\nלו לפי החוק לעזוב את הבית, וחוץ מזה הוא בסך הכול עובר לבית ליד. הגיוני לגמרי.\nהלוואי שלי היה בגיל שש עשרה אחוז אחד מהחוכמה והשקט שלו. הוא פשוט ילד נהדר.\nוהתחלתי לרחם קצת על וולטר כי הוא מתחיל לצרוח כל מיני דברים, ואומר למשל שהוא לא\nישלם על הלימודים של ג'ואי בקולג', וג'ואי לא יוכל לנסוע שוב למונטנה בקיץ הבא,\nוכל מה שהוא מבקש זה שג'ואי יבוא לארוחת ערב ויישן במיטה שלו ויהיה חלק מהמשפחה. וג'ואי\nאומר לו, 'אני עדיין חלק מהמשפחה', מה שדרך אגב הוא לא אמר שהוא לא. אבל וולטר\nמתחיל להסתובב ככה במטבח, ולשנייה אחת חשבתי שהוא ממש הולך להרביץ לו, אבל הוא רק\nמתחרפן לגמרי וצורח, תסתלק מכאן, תסתלק מכאן, נמאס לי, תסתלק מכאן, ואז הוא\nנעלם ואפשר לשמוע אותו למעלה בחדר של ג'ואי, פותח מגירות או משהו, ופטי רצה למעלה\nוהם מתחילים לצרוח אחד על השני, וקוני ואני מחבקות את ג'ואי כי הוא הבן אדם היחיד\nהאחראי במשפחה, ואנחנו כל כך מרחמות עליו, ואני יודעת בוודאות שהדבר הכי הנכון\nבשבילו זה לעבור אלינו. ואז וולטר יורד שוב למטה בעצבים ואנחנו שומעים את פטי\nצורחת כמו משוגעת – היא התחרפנה לגמרי – ואז וולטר מתחיל שוב לצרוח, אתה רואה\nמה אתה עושה לאמא שלך? כי הרי הכול תמיד מסתובב סביב פטי, היא תמיד חייבת\nלהיות הקורבן. וג'ואי רק עומד ועושה ככה עם הראש, כי זה כל כך ברור. למה שהוא ירצה\nלחיות במקום כזה?\"\r\nהיו אמנם כמה שכנים ששאבו סיפוק מכך שבסופו של דבר פטי קָצְרה סוּפָה\nמהייחודיות של בנה, אבל יש לזכור שקרול מונאהן מעולם לא היתה אהודה ברחוב בארייר,\nבלייק עורר הסתייגות רבה, קוני נחשבה מוזרה ואיש לא נתן מעולם אמון בג'ואי.\nכשהשמועות על המרד שלו התפשטו בשכונה, היו הרגשות הרווחים בקרב אצולת רמזי היל\nבעיקר רחמים על וולטר, חרדה לבריאותה הנפשית של פטי וגם הכרת תודה והקלה עצומה על\nחוסר הייחודיות של ילדיהם – על השמחה שהם מקבלים בה את כל הטוב שהוריהם מרעיפים\nעליהם, על תום הלב שבו הם מבקשים עזרה בשיעורי הבית או במילוי טופסי ההרשמה\nלקולג', על הצייתנות שבה הם מתקשרים לדווח על הבילויים שאחרי הלימודים, על גילוי\nהלב שבו הם חושפים את כאביהם הקטנים היום-יומיים ועל התנהגותם הצפויה, המרגיעה כל\nכך, כולל הוויכוחים על סקס, סמים ואלכוהול. הכאב שאפף את בית הברגלנדים היה יחיד\nומיוחד. וולטר – שלא שמע, כך קיוו כולם, את הסיפורים שהפיצה קרול על הלילה שבו הוא\n\"התחרפן\" – הודה במבוכה בפני כמה שכנים שהוא ופטי \"פוטרו\"\nמתפקידם כהורים ושהם משתדלים לא לקחת את זה אישית. \"הוא בא אלינו ללמוד\nלפעמים,\" אמר וולטר. \"אבל כרגע נראה שנוח לו יותר לישון אצל קרול. נראה\nכמה זמן זה יחזיק מעמד.\"\r\n\"איך פטי\nמתמודדת עם זה?\" שאל אותו סת' פולסן.\r\n\"לא טוב.\"\r\n\"נשמח מאוד\nלהזמין אתכם לארוחת ערב מתישהו בקרוב.\"\r\n\"זה רעיון\nנהדר,\" אמר וולטר. \"אבל אני חושב שפטי נוסעת צפונה לבית הישן של אמא שלי\nלאיזה זמן. בטח שמעתם שהיא שיפצה אותו.\"\r\n\"אני דואג\nלה,\" אמר סת' וקולו נסדק לרגע.\r\n\"גם אני דואג\nלה קצת. אבל כבר ראיתי אותה משחקת גם כשכואב לה. בשנה השלישית בקולג' היא קרעה\nלעצמה את הברך וניסתה לשחק ככה עוד שני משחקים.\"\r\n\"אבל היא לא\nעברה אז איזה ניתוח שגמר לה את הקריירה?\"\r\n\"זאת היתה רק\nדוגמה לקשיחות שלה, סת'. לזה שהיא משחקת גם כשכואב לה.\"\r\n\"אה.\"\r\nלוולטר ופטי לא יצא בסוף להתארח אצל הפולסנים. פטי נעדרה מרחוב בארייר\nוהסתתרה באגם אין-שם למשך פרקי זמן ארוכים בחורף ובאביב של אותה שנה, וגם\nכשהמכונית שלה חנתה ליד הבית – בחופשת חג המולד, למשל, כשג'סיקה באה מהקולג' ורבה\nעם ג'ואי \"מריבה איומה\", לדברי חבריה, מריבה שבעקבותיה הוא בילה יותר\nמשבוע בחדרו הישן וסיפק לאחותו הסמכותית חופשה כמו שצריך – גם אז הדירה פטי את\nרגליה מהמפגשים השכונתיים, שבהם דברי המאפה שלה ולבביותה היו פעם אורחים קבועים\nורצויים כל כך. לעתים ביקרו אצלה נשים בנות ארבעים פלוס, שלפי סגנון התסרוקות\nוהסטיקרים על מכוניות הסובארו שלהן היו כנראה חברותיה מקבוצת הכדורסל מימים עברו,\nוהיו שמועות שהיא התחילה שוב לשתות, אבל אלה היו בעיקר ניחושים, כי אף על פי שהיתה\nחברותית כל כך, בעצם לא היו לפטי חברים קרובים באמת ברמזי היל.\r\nבראש השנה ג'ואי כבר חזר אל קרול ובלייק. קסמו העיקרי של הבית נבע כנראה\nמהמיטה שהוא חלק עם קוני. בקרב חבריו הוא נודע כמי שמתנגד התנגדות מוזרה ולוחמנית\nלאוננות, שעצם אזכורה העלה תמיד על פניו חיוך מתנשא; לטענתו, הוא שאף לחיות את חייו\nבלי להזדקק לה. אנשים דקי הבחנה יותר, וביניהם הפולסנים, חשדו שג'ואי נהנה גם\nלהיות האדם הכי חכם בבית. הוא נעשה נסיך חדר המשפחה, והציע את מנעמיו לכל מי שזכה\nבידידותו (כך הפכה חבית הבירה נטולת הפיקוח לסלע מחלוקת בארוחות הערב המשפחתיות\nברחבי השכונה). נוהגו עם קרול התקרב באופן מביך לפלרטוט, ואת בלייק הוא הקסים כי\nאהב כל מה שבלייק עצמו אהב, ובייחוד את כלי העבודה של בלייק ואת הטנדר של בלייק,\nשמאחורי ההגה שלו הוא למד לנהוג. מהחיוך המעצבן שעלה על שפתיו לנוכח ההתלהבות של\nחבריו מאל גור ומסנטור ולסטון – כאילו ליברליזם הוא בעיניו חולשה שוות ערך למעשה\nאונן – נִראָה שהוא אימץ גם כמה מהשקפותיו הפוליטיות של בלייק. ובקיץ הבא הוא עבד\nבבניין במקום לחזור למונטנה.\r\nמשום מה לכולם היתה הרגשה, בצדק או שלא בצדק, שהנחמדות של וולטר היתה אחראית\nלזה איכשהו. במקום לתפוס את ג'ואי בשׂערות, לגרור אותו הביתה ולהכריח אותו להתנהג\nכמו שצריך, במקום לדפוק לפטי אבן בראש ולהכריח אותה להתנהג כמו שצריך, הוא צלל\nלעבודה בארגון שמירת הטבע, והתקדם שם במהירות יחסית לתפקיד מנכ\"ל הסניף\nהארצי. הוא הניח לביתו לעמוד בריקנותו ערב אחר ערב, הניח לערוגות הפרחים לקמול,\nלגדר החיה לצמוח פרא, לחלונות לצבור אבק, ולשלג העירוני המזוהם להיערם סביב שלט\nהתמיכה באל גור ובליברמן שעדיין היה תקוע בחצר הקדמית. וכאשר מרי התמודדה בבחירות\nלמועצת העיר, אפילו הפולסנים איבדו עניין בברגלנדים. פטי בילתה את כל הקיץ ההוא\nבאגם אין-שם, וזמן קצר אחרי שובה – חודש אחרי שג'ואי נסע ללמוד באוניברסיטת\nוירג'יניה בנסיבות כלכליות שנותרו עלומות ברמזי היל, ושבועיים אחרי הטרגדיה\nהלאומית הגדולה – הוצב שלט \"למכירה\" בחזית הבית הוויקטוריאני שלתוכו\nוולטר והיא יצקו עד תום מחצית מחייהם. וולטר כבר התחיל לנסוע לעבודה החדשה\nבוושינגטון, ואף שמחירי הדיור עמדו לזנק לגבהים חסרי תקדים השוק המקומי עדיין לא\nטיפס מהתחתית שצלל אליה אחרי 11 בספטמבר. פטי טיפלה במכירת הבית במחיר לא מוצלח\nלזוג שחורים משכילים ורציניים עם תאומים בני שלוש. בפברואר עברו בני הזוג ברגלנד\nמדלת לדלת לאורך הרחוב בפעם האחרונה ונפרדו מכולם ברשמיות מנומסת. וולטר שאל לשלום\nהילדים ואיחל את מיטב איחוליו לכל אחד מהם, ופטי לא אמרה הרבה, אבל למרבה הפלא\nנראתה שוב צעירה כמו הבחורה שדחפה עגלת תינוק לאורך הרחוב עוד לפני שהשכונה היתה\nבכלל שכונה.\r\n\"ממש נס,\"\nהעיר אחר כך סת' פולסן למרי, \"שהשניים האלה עוד ביחד בכלל.\"\r\nמרי נדה בראשה.\n\"לדעתי הם עוד לא הבינו איך לחיות.",
    "Author": "ג'ונתן פראנזן",
    "Language": "אנגלית",
    "Translator": "עפרה אביגד"
}