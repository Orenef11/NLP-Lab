{
    "Article-name": "אשה בשמלה ירוקה",
    "Article-text": "[...]\r\nחברות מועדון השירה של אימא לא הבינו מי־יודע־מה בשירה,\r\nאבל לא הייתה לכך חשיבות. מה שחשוב היה שאימא סיפקה להן\r\nפעמיים בשבוע סיבה לקום בבוקר, להתלבש בקפידה ולטפוף על\r\nרגליהן הכאובות העירה, לבית הקפה, להתיישב שם בעסק גדול\r\nליד השולחן הקבוע שלהן, להיאנח ולהגיד אוי־היום־הולך־להיות־\r\nחם־כמו־בגיהינום, ואחר־כך להזמין קפה הפוך עם חלב חם או\r\nכוס תה עם חתיכת לימון ולספר זו לזו אגב בחישת כפיות, הזזת\r\nצלחות, וקריאות חוזרות למלצרית שהכירה את כולן, מה עבר עליהן\r\nמהביקור האחרון שלהן בקפה ועד היום.\r\nחבורה בוהמית של ממש אמנם אי־אפשר היה לכנותן, אבל הן\r\nהקפידו להגיע בימים הקבועים לבית הקפה ששכן לא בתל אביב או\r\nבירושלים, כי אם ברחוב החלפנים של נתניה, בשולי השוק, ממש\r\nמתחת לאפו של איש הקרח, או על חוטמו ממש, כפי שכינו את מלאך\r\nהמוות בשיחותיהן. ההמולה נמשכה עד הרגע שבו הוציאה אימא\r\nאת מחברת השירים שלה, ופתחה אותה. כמעט מיד היו משתתקות,\r\nמניחות את ידיהן בחיקן ומנסות להרצין. כל־כך הרבה מילים עוד רצו\r\nלהיחלץ מתוכן החוצה על הבוקר, ובלימתן הייתה כרוכה בהתאפקות\r\nמכאיבה, אבל הן התגברו עליה כלביאות קשישות והיטו אוזן. אימא\r\nהמתינה עוד רגע, הניחה לקדחת הבוקר להתפוגג לאטה, ומשהשתרר\r\nהשקט הרצוי רשרשה בדפי המחברת, העבירה מבט על פני חברותיה,\r\nוהציתה סיגריה. השולחן העגול הפינתי נמלא יראה. ספלי הקפה\r\nהרכינו את ראשיהם, ואלמלא הזבובים שנחבטו בעצבנות בשמשות\r\nהחלון, אפשר היה לתאר את השקט סביב השולחן כקול דממה דקה,\r\nמה שבנתניה היה ועודנו בבחינת הישג אדיר. בנקודה זו הייתה אימא\r\nמרימה את הסיגריה ומעבירה אותה על שערה. תיזהרי, את נשרפת,\r\nלחשה מי מהן בפחד, אבל אימא אמרה “ובכן\" והתחילה בקריאת\r\nשיריה האחרונים, אלו שנכתבו במהלך השבוע. בהיגוי מושלם,\r\nבקול רדיופוני, שצרידותו, אילו הייתה ניגשת היום למבחני קבלה\r\nברדיו, הייתה מעניקה לה יתרון משמעותי על פני מתחריה. היא\r\nעשתה זאת באופן מושלם. לא פחות מאשר החלילן ההוא מהמלין\r\nשבגרמניה, אותו פתיין של עכברושים וילדים. ריח מהביל של מאפה\r\nטרי שמוצאו מבודפסט או קראקוב או וינה הסתנן למקום עם האור\r\nשהגיע מהים, ועמו הבזקים של מראות רחוקים, רחבת השוק ביום\r\nחג, רחש חצאיות מעופפות ויצולי עגלות מתרחקות. גאווה ביישנית\r\nניצתה בעיניהן, ניצחון מריר־מתוק, של מי שיכלו על אף ולמרות\r\nהכול למכות הנפש והגוף, האלמנוּת והנטישה, שניחתו עליהן —\r\nנשים שוחרות ספר, סקרניות וחיוניות. הן לא נדרשו לחוות את דעתן\r\nעל השירים, ובוודאי שלא להבחין ברבדים הלשוניים ובהיפרבולה\r\nהמתהפכת של תוכניהם, די היה שיתייחסו באופן זה או אחר לשורה\r\nחזקה, לצירוף מילים מיוחד, לחרוז עשוי כהלכה, ושיאמרו נפלא, או\r\nמאוד מרגש, ואחר־כך ייאנחו וישקעו במעין לאות קצפתית, נעימה,\r\nבעודן גונבות פירורים אחרונים מהעוגה בצלחת המשותפת. לאימא\r\nלא היה צורך ביותר מזה. היא קיבלה את מה שביקשה. בפיזור נפש\r\nהקשיבה לקולות ההתפעמות שלהן, חייכה ונשפה את העשן לתקרה.\r\nהיה לה כיסא קבוע בשולחן, מול הדלת הנפתחת אל הרחוב. מכאן\r\nיכלה להתחבר בקלות אל בתי הקפה של תל אביב ואל חסותם\r\nהמגוננת של הגברים גבוהי־המצח והבהירים בחולצות הבהירות\r\nהקמוטות, חבריה העיתונאים ופטרוניה המשוררים בעבר. הם סגדו\r\nלה, זינקו להצית לה סיגריות, בלעו בשקיקה את דבריה ולחשו\r\nבדיחות ממולחות על אוזניה. היא הייתה התגלית שלהם, הילדה\r\nשלעתיד ספרותי מזהיר נועדה, ולאהבה חופשית ששום אותות של\r\nמאמץ אינם נראים בה. לרגע התרוממו לנגד עיניה — במוחשיות\r\nמרתיעה — כתפיו הכבדות של האיש שאהב אותה אז, שכפיפותן\r\nלא סתרה את רוחבן, והיא חשה את כף ידו קצרת האצבעות מונחת\r\nעל שערה כמו גג, ואת מבטו החום שוקע בפניה ואת שפתיו על\r\nאוזנה ואת טעם הטבק בנשימותיו, הוא רצה בה, אף פעם לא הסתיר\r\nזאת ממנה, והיא נענתה לו משום שהרגישה שלא ייפגע אם תדחה\r\nאותו, הוא היה למוד ניצחונות ולמוד דחיות, האיש ההוא, ולא מצא\r\nהבדל גדול ביניהם. מה נותר מכל זה? זיכרון משקפיו על השידה\r\nשל המיטה? או בעצם, רק זיכרון משקפיו ללא המיטה? היא הסירה\r\nאת משקפיה וניגבה את עיניה במפית. עכשיו רצתה הביתה, אבל לא\r\nהיה לה מושג איפה זה ה\"הביתה\" הזה. אלמלא המשב הקל שהגיע\r\nמן הים, הייתה נרדמת מיד. חברות מועדון השירה החלו לנוע על\r\nכיסאותיהן ולהציץ באי־שקט בשעון. ברצון הן היו נשארות עוד\r\nקצת, מזמינות להן משהו נוסף לשתות או לאכול, אולי גונבות\r\nסיגריה אסורה מחפיסת הברודווי הקמוטה של אימא, אלא ששוב\r\nלא היו בטוחות במקומן. לכו, לכו כבר, נפנפה אותן ממנה בקוצר\r\nרוח, וחזרה ואמרה שלא, היא לא רוצה שילוו אותה, “אני אוהבת\r\nללכת לבד, זה עושה לי טוב.\" את זה אמרה בקול רם במיוחד, שכל\r\nבית הקפה ישמע, והדליקה עוד סיגריה. החברות נעצו בה מבטים\r\nמעט פגועים, לא לפני שנדו זו לזו בתנועה הרגילה, אוי חיה'לה מה\r\nיהיה הסוף אתך, כאילו התכוונו לאיזו הבטחה מיוחדת שלא קוימה",
    "Author": "מיה לוי-ירון",
    "Language": "עברית",
    "Translator": "None"
}