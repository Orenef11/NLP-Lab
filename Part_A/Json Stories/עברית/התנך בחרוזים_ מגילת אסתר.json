{
    "Article-name": "התנך בחרוזים: מגילת אסתר",
    "Article-text": "\r\nהוּא אֲחַשְׁוֵרוֹשׁ הַמּוֹלֵךְ מֵהֹדּוּ וְעַד כּוּשׁ\r\nעַל שֶׁבַע וּמֵאָה וְעֶשְׂרִים מְדִינָה.\r\nאָז...\r\nוַיְהִי בִּימֵי הַמֶּלֶךְ אֲחַשְׁוֵרוֹשׁ,\r\nשֶׁהָיָה לוֹ כָּל מַה שֶּׁאֶפְשָׁר לִדְרֹש:\r\nמַלְכָּה שֶׁשְּׁמָהּ וַשְׁתִּי, כֶּסֶף וְזָהָב,\r\nוְנָשִׁים וְיוֹעֲצִים וְצָבָא גָּדוֹל וָרָב.\r\nאַרְמוֹנוֹת וְשָׂרִים וּמְשָׁרְתִים עַד בְּלִי דַּי,\r\nהַכֹּל הָיָה לַאֲחַשְׁוֵרוֹשׁ מֶלֶךְ פָּרַס וּמָדַי.\r\nנוּ??\r\nאָז כְּשֶׁמָּלְאוּ שָׁלֹש שָׁנִים לְמַלְכוּתוֹ,\r\nהוּא עָשָׂה מִשְׁתֶּה כְּדֵי לְהַרְאוֹת אֶת גְּדֻלָּתוֹ.\r\nנֶשֶׁף מְפֹאָר שֶׁכָּמוֹהוּ לֹא נִרְאָה –\r\nוְהִזְמִין אֵלָיו לָאַרְמוֹן בְּשׁוּשַׁן הַבִּירָה\r\nאֶת כָּל שָׂרָיו,\r\nוַעֲבָדָיו,\r\nוְיוֹעֲצָיו,\r\nוּמַכָּרָיו,\r\nוַחֲכָמָיו,\r\nוּפְקִידָיו,\r\nוְאוֹהֲבָיו,\r\nוִידִידָיו.\r\nלְכָל הַמְּדִינוֹת שֶׁעֲלֵיהֶן הוּא מָלַךְ,\r\nלְכֻלָּם, לְכֻלָּם, הַזְמָנוֹת הוּא שָׁלַח.\r\nוְכַמָּה זְמַן הַמִּשְׁתֶּה נִמְשַׁךְ?\r\nכַּמָּה זְמַן הַמֶּלֶךְ נֶהֱנָה וְשָׂמַח?\r\nיוֹם? יוֹמַיִם? אוּלַי חֲמִשָּׁה?\r\nשָׁבוּעַ? שְׁבוּעַיִם? חָדְשַׁיִם? שְׁלֹשָה?\r\nלֹא, לֹא, אֵין סִכּוּי, אַתֶּם לֹא מְנַחֲשִׁים,\r\nהַמִּשְׁתֶּה נִמְשַׁךְ שִׁשָּׁה חֳדָשִׁים!!!\r\nלֹא, זוֹ לֹא טָעוּת, זֶה הָיָה מַמָּשׁ כָּךְ.\r\nמֵאָה שְׁמוֹנִים יוֹם הַנֶּשֶׁף נִמְשַׁךְ!\r\nוְאִם זֶה לֹא דַּי, כְּשֶׁהַנֶּשֶׁף נִגְמַר,\r\nאָז הַמֶּלֶךְ מִיָּד, בְּיוֹם הַמָּחָר,\r\nעָשָׂה שׁוּב מִשְׁתֶּה וְאֵלָיו הוּא קָרָא\r\nאֶת כָּל תּוֹשָׁבֵי שׁוּשַׁן הַבִּירָה:\r\nזָקֵן וְצָעִיר, עָנִי וְעָשִׁיר,\r\nאַף אֶחָד, הוּא בַּחוּץ לֹא הִשְׁאִיר.\r\nשִׁבְעָה יָמִים וְשִׁבְעָה לֵילוֹת\r\nבְּגִנַּת הָאַרְמוֹן נִמְשַׁךְ הַמִּשְׁתֶּה.\r\nאֵיזֶה אֹכֶל הָיָה, מַמָּשׁ כַּמֻּיּוֹת,\r\nבָּשָׂר, דָּגִים, עוּגוֹת וּמַשְׁקֶה.\r\nוְגַם הַכֵּלִים בָּם הָאֹכֶל הֻגַּשׁ,\r\nהָיוּ עֲשׂוּיִים מִזָּהָב מַמָּשׁ.\r\nוְלִכְבוֹד הַמִּשְׁתֶּה כִּסּוּ אֶת הַגָּן\r\nבְּבַדִּים וָמֶשִׁי, בּוּץ וְאַרְגָּמָן,\r\nוְהַיַּיִן זָרַם, מַמָּשׁ כְּמוֹ נָהָר.\r\nוְאַף אֶחָד לֹא צָעַק אוֹ גָּעַר,\r\n\"דַּי, שְׁתִיתֶם מַסְפִּיק!\" כִּי הָיָה שָׁם מֻתָּר\r\nלֶאֱכֹל וְלִשְׁתּוֹת כְּכָל הָאֶפְשָׁר.\r\nבְּקִצּוּר, מַה נַּגִּיד וּמַה גַּם נֹאמַר –\r\nזֶה הָיָה בְּהֶחְלֵט מִשְׁתֶּה נֶהְדָּר!\r\nאֲבָל יְלָדִים, זֶה עוֹד לֹא הַכֹּל!\r\nגַּם וַשְׁתִּי עָשְׂתָה מִשְׁתֶּה גָּדוֹל.\r\nכֵּן, גַּם הַמַּלְכָּה עָשְׂתָה נֶשֶׁף מַרְשִׁים\r\nוְאֵלָיו הִיא הִזְמִינָה אֶת כָּל הַנָּשִׁים.\r\nחֲבֵרוֹת, יְדִידוֹת, רַעְיוֹת שֶׁל פְּקִידִים\r\nוְהָיוּ שָׁם צְחוֹקִים וְהָיוּ רִקּוּדִים.\r\nכָּךְ שֶׁבְּאוֹתוֹ זְמַן, הָיוּ בְּשׁוּשָׁן,\r\nשְׁנֵי מִשְׁתָּאוֹת גְּדוֹלִים וּמְפֹאָרִים.\r\nהָאֶחָד לַנָּשִׁים עִם וַשְׁתִּי בְּרֹאשָׁן –\r\nוְשֵׁנִי, בְּרָאשׁוּת אֲחַשְׁוֵרוֹשׁ, לַגְּבָרִים.\r\nוּבַיּוֹם הַשְּׁבִיעִי כְּשֶׁחָגְגוּ עֲדַיִן,\r\nוַיְהִי כְּטוֹב לֵב הַמֶּלֶךְ בַּיַּיִן,\r\nהוּא צִוָּה עַל שִׁבְעַת מְשָׁרְתָיו הָאִישִׁיִּים\r\nלָלֶכֶת מִיָּד אֶל מִשְׁתֵּה הַנָּשִׁים\r\nוּלְהָבִיא אֵלָיו אֶת וַשְׁתִּי מִיָּד,\r\nכְּשֶׁהִיא לְבוּשָׁה בְּכֶתֶר בִּלְבַד.\r\nכְּלוֹמַר עֵירֻמָּה וּלְלֹא בְּגָדִים,\r\nכְּדֵי שֶׁיִּרְאוּ אֶת יָפְיָהּ הַמַּדְהִים.\r\nוְיֵדְעוּ כָּל אוֹרְחָיו וְשָׂרָיו וִידִידָיו,\r\nכַּמָּה יָפְיָהּ הוּא גָּדוֹל וָרָב.\r\nוַיֵּצְאוּ הַשִּׁבְעָה מִבְּלִי לְאַבֵּד זְמַן,\r\nוּשְׁמוֹתָם: זֵתַר, כַּרְכַּס וּמְהוּמָן.\r\nבִּזְּתָא וּבִגְתָא,\r\nחַרְבוֹנָא וַאֲבַגְתָא.\r\nוַיַּגִּידוּ לְוַשְׁתִּי: \"בּוֹאִי מִיָּד,\r\nעֲרֻמָּה לָאַרְמוֹן, כָּךְ הַמֶּלֶךְ פָּקַד.\r\nוְחוֹבָה עָלַיִךְ לְהַקְשִׁיב לְקוֹלוֹ!\"\r\nוַתֹּאמֶר לָהֶם וַשְׁתִּי מִלָּה אַחַת, \"לֹא!\"\r\nאוֹ בִּשְׂפַת הַמְּגִלָּה הַמַּלְכָּה מֵאֲנָה,\r\nוְאָמְרָה לַשִּׁבְעָה, \"אֲנִי לֹא מוּכָנָה.\"\r\nכְּשֶׁשָּׁמַע זֹאת הַמֶּלֶךְ, חֲמָתוֹ בָּעֲרָה,\r\nכְּלוֹמַר הוּא קָצַף וְכָעַס נוֹרָא.\r\nוַיִּקְרָא לְשָׂרֵי פָּרַס וּמָדַי\r\nוַיֹּאמֶר: \"הַמַּלְכָּה לֹא שָׁמְעָה לִדְבָרַי.\r\nוְלָכֵן אֲבַקֵּשׁ עֵצָה מְלֻמֶּדֶת,\r\nמַה לַּעֲשׂוֹת בַּמַּלְכָּה הַמּוֹרֶדֶת?\"\r\nוַיֹּאמֶר שַׂר חָשׁוּב שֶׁשְּׁמוֹ מְמוּכָן:\r\n\"וַשְׁתִּי עָשְׂתָה מַעֲשֶׂה מְסֻכָּן.\r\nכִּי אִם יִתְפַּרְסֵם בַּצִּבּוּר הַסִּפּוּר,\r\nאֲזַי יִהְיֶה מַצָּבֵנוּ חָמוּר.\r\nכִּי כְּמוֹ וַשְׁתִּי, כָּל אִשָּׁה מִסָּבִיב,\r\nתֹּאמַר לְבַעְלָהּ, הָחֵל מִמָּחָר,\r\nאֲנִי לֹא מוּכָנָה לְךָ לְהַקְשִׁיב –\r\nכִּי אִם וַשְׁתִּי סֵרְבָה, אָז גַּם לִי מֻתָּר.\r\nלָכֵן מַלְכִּי לָהּ עֹנֶשׁ מַגִּיעַ.\r\nוְזוֹ עֲצָתִי: שֶׁתַּכְרִיז וְתוֹדִיעַ,\r\nכִּי וַשְׁתִּי בְּשֶׁל חֻצְפָּתָהּ, תֵּעָנֵשׁ,\r\nוְאַתָּה אוֹתָהּ מִכִּסְאָהּ מְגָרֵשׁ.\r\nוּמְחַפֵּשׂ בִּמְקוֹמָהּ מַלְכָּה חֲדָשָׁה,\r\nאֲשֶׁר תִּהְיֶה לְךָ לְאִשָּׁה.\r\nוְאָז הַנָּשִׁים מְאֹד יִבָּהֲלוּ\r\nוְאֶת כָּל דִּבְרֵי בַּעְלֵיהֶן יְמַלְאוּ.\"\r\nוַיִּיטַב הַדָּבָר בְּעֵינֵי הַמֶּלֶךְ וְהַשָּׂרִים\r\nוַיִּשְׁלַח אֲחַשְׁוֵרוֹשׁ מֵאַרְמוֹנוֹ סְפָרִים\r\n(סְפָרִים, כָּךְ קָרְאוּ בְּאוֹתָם הַיָּמִים,\r\nאֶת מַה שֶּׁהַיּוֹם – מִכְתָּבִים רִשְׁמִיִּים).\r\nבְּמֵאָה עֶשְׂרִים וְשֶׁבַע שָׂפוֹת –\r\nוּבָהֶם פְּנִיָּה לַנָּשִׁים הַיָּפוֹת.\r\nוְלֹא חָשׁוּב מֵאֵיזוֹ מְדִינָה,\r\nלָבוֹא לַהַרְמוֹן לְרֵאָיוֹן וּבְחִינָה.\r\nוְהֵגַי סְרִיס הַמֶּלֶךְ, שׁוֹמֵר הַנָּשִׁים,\r\nיִתֵּן לָהֶן תַּמְרוּקִים וּמַלְבּוּשִׁים.\r\nוְאָז הֵן תֻּזְמַנָּה אֶת הַמֶּלֶךְ לִפְגֹּש,\r\nוְזוֹ אֲשֶׁר תִּמְצָא חֵן בְּעֵינֵי אֲחַשְׁוֵרוֹשׁ\r\nהוּא יַנִּיחַ אֶת כֶּתֶר וַשְׁתִּי עַל רֹאשָׁהּ –\r\nוְהִיא תִּהְיֶה הַמַּלְכָּה הַחֲדָשָׁה.\r\nוּבְשׁוּשָׁן, בִּירַת פָּרַס וּמָדַי,\r\nחַי אִישׁ יְהוּדִי וּשְׁמוֹ מָרְדְּכַי.\r\nוְעִמּוֹ הֲדַסָּה, בַּת דּוֹדוֹ הַיְתוֹמָה,\r\nאֲשֶׁר מֵת אָבִיהָ וּמֵתָה אִמָּהּ.\r\nוְהִיא נוֹתְרָה מִסְכֵּנָה לְבַד –\r\nוּמָרְדְּכַי דּוֹדָהּ אִמֵּץ אוֹתָהּ לְבַת.\r\nוְהַנַּעֲרָה הֲדַסָּה, שֶׁגַּם קָרְאוּ לָהּ אֶסְתֵּר,\r\nעָבְרָה בְּבֵיתוֹ שֶׁל מָרְדְּכַי לְהִתְגּוֹרֵר.\r\nוְאֶסְתֵּר הָיְתָה יְפַת תֹּאַר וִיפַת מַרְאֶה,\r\nוּכְשֶׁשָּׁמַע מָרְדְּכַי כִּי הַמֶּלֶךְ קוֹרֵא\r\nלַנָּשִׁים הַיָּפוֹת לָבוֹא לְבִירָתוֹ\r\nכְּדֵי לִבְחֹר מַלְכָּה בִּמְקוֹם וַשְׁתִּי אִשְׁתּוֹ,\r\nמָרְדְּכַי אָז מִהֵר וְאָמַר לְאֶסְתֵּר:\r\n\"נַסִּי אַתְּ לְמַלְכָּה לְהִבָּחֵר.\r\nאַתְּ יָפָה וְאֵין לָךְ סִבָּה לַחְשׁשׁ –\r\nוְאוּלַי תִּהְיִי אִשָּׁה לַאֲחַשְׁוֵרוֹשׁ.\r\nאֲבָל לְאִישׁ אַל תַּגִּידִי וְאַף פַּעַם אַל תּוֹדִי,\r\nשֶׁאַתְּ שַׁיֶּכֶת לָעָם הַיְּהוּדִי.\"\r\nכִּי בְּאַרְמוֹן הַמְּלוּכָה, כֻּלָּם כָּךְ יוֹדְעִים,\r\nלֹא כָּל כָּךְ אוֹהֲבִים יְהוּדִים.\r\nהִקְשִׁיבָה אֶסְתֵּר חָשְׁבָה וְחָשְׁבָה,\r\nוְלִפְנֵי הֵגַי שׁוֹמֵר הַנָּשִׁים, הִתְיַצְּבָה.\r\nוְהֵגַי מִיָּפְיָהּ הָרַב הִתְפַּעֵל\r\nוּמִנָּה שֶׁבַע נְעָרוֹת בְּאֶסְתֵּר לְטַפֵּל.\r\nכִּי כָּל מִי שֶׁהִגִּיעָה לְהַרְמוֹן הַנָּשִׁים,\r\nטִפְּלוּ בָּהּ בְּמֻמְחִיּוּת בְּמֶשֶׁךְ שְׁנֵים-עָשָׂר חֳדָשִׁים.\r\nרָחֲצוּ אוֹתָהּ בִּשְׁמָנִים וּבִשְּׂמוּ אוֹתָהּ בִּבְשָׂמִים,\r\nאִפְּרוּ אוֹתָהּ וְסֵרְקוּ אוֹתָהּ כָּל הַיָּמִים.\r\nוְאַחֲרֵי טִפּוּל מְמֻשָּׁךְ שֶׁל שָׁנָה,\r\nהַנַּעֲרָה לְעֵת עֶרֶב אֶל הַמֶּלֶךְ הֻזְמְנָה.\r\nוְאָז בַּבֹּקֶר הָיָה הַמֶּלֶךְ אוֹמֵר\r\nמַה דִּינָהּ – לָלֶכֶת, אוֹ אוּלַי לְהִשָּׁאֵר.\r\nהַאִם עָלֶיהָ מִיָּד לַעֲזֹב,\r\nאוֹ אוּלַי הוּא רוֹצֶה עוֹד פַּעַם לַחְשֹׁב.\r\nוְכָךְ כָּל עֶרֶב הָיְתָה פְּגִישָׁה,\r\nבֵּין הַמֶּלֶךְ וּבֵין נַעֲרָה חֲדָשָׁה.\r\nוְחוֹלְפִים הַיָּמִים, אַרְבַּע שָׁנִים עוֹבְרוֹת,\r\nוְלֹא נִמְצְאָה כַּלָּה בֵּין כָּל הַצְּעִירוֹת.\r\nוְאָז הִגִּיעַ תּוֹרָהּ שֶׁל אֶסְתֵּר,\r\nלִפְנֵי הַמֶּלֶךְ אֲחַשְׁוֵרוֹשׁ לְהִתְיַצֵּב.\r\nהִבִּיט בָּהּ הַמֶּלֶךְ, הִבִּיט הֵיטֵב.\r\nהִבִּיט בָּהּ הַמֶּלֶךְ הִבִּיט וְהִתְלַהֵב.\r\nהִבִּיט בָּהּ הַמֶּלֶךְ – וּמִיָּד הִתְאַהֵב.\r\nוַתִּשָּׂא חֵן וָחֶסֶד לְפָנָיו,\r\nכְּלוֹמַר הוּא הִרְגִּישׁ שֶׁהוּא מְאֹהָב.\r\nוַיָּשֶׂם אֲחַשְׁוֵרוֹשׁ כֶּתֶר מַלְכוּת בְּרֹאשָׁהּ,\r\nוַיַּמְלִיכֶהָ תַּחַת וַשְׁתִּי וַתְּהִי לוֹ לְאִשָּׁה.\r\nוּמִיָּד הוּא הִזְדָּרֵז וּבִפְאֵר וְהָדָר,\r\nעָשָׂה, אֶלָּא מָה, מִשְׁתֶּה נֶהְדָּר.\r\nוְהִזְמִין אֶת כָּל נִכְבָּדָיו לְמַהֵר וְלָבוֹא\r\nלְנִשּׂוּאָיו עִם אֶסְתֵּר, בְּחִירַת לְבָבוֹ.\r\nוְאֶסְתֵּר לֹא אוֹמֶרֶת אֶת מוֹלַדְתָּהּ וּמִי עַמָּהּ,\r\nכְּפִי שֶׁעִם דּוֹדָהּ מָרְדְּכַי הִיא סִכְּמָה.\r\nוּמָרְדְּכַי יוֹשֵׁב בְּשַׁעַר הָאַרְמוֹן,\r\nוְהוּא מִתְבּוֹנֵן וּמַקְשִׁיב לֶהָמוֹן.\r\nוּפִתְאֹם הוּא רוֹאֶה אֶת בִּגְתָן וָתֶרֶשׁ,\r\nשְׁנֵי שׁוֹמְרֵי הַמֶּלֶךְ מִתְלַחֲשִׁים חֶרֶשׁ חֶרֶשׁ.\r\nוְהוּא שׁוֹמֵעַ כִּי יֵשׁ לָהֶם תָּכְנִית,\r\nלִשְׁלֹחַ יָד בַּמֶּלֶךְ וְאוֹתוֹ לְהָמִית.\r\nוַיְסַפֵּר מָרְדְּכַי לְאֶסְתֵּר עַל מַה שֶּׁשָּׁמַע.\r\nוְאֶסְתֵּר דִּוְּחָה לַמֶּלֶךְ עַל הַמְּזִמָּה.\r\nבִּגְתָן וָתֶרֶשׁ נֶחְקְרוּ – וְאָז הִתְבָּרֵר,\r\nכִּי דִּבְרֵי אֱמֶת מָרְדְּכַי דִּבֵּר.\r\nוַיִּתְלוּ אֶת הַשְּׁנַיִם עַל עֵץ, זֶה הָיָה עָנְשָׁם.\r\nוּבְסֵפֶר דִּבְרֵי הַיָּמִים שֶׁל הַמֶּלֶךְ\r\nהַסִּפּוּר נִרְשַׁם.",
    "Author": "אפרים סידון",
    "Language": "עברית"
}