{
    "Article-name": "העבד",
    "Article-text": "\r\nיצחק באשעוויס-זינגער, דער קנעכט\r\nיצחק בשביס-זינגר\r\nנולד בראדזימין שבפולין בשנת\r\n1904,  למשפחת רבנים נודעת.  את דרכו כסופר החל\r\nבעברית ואחר-כך עבר לכתוב ביידיש.  משנת 1935 ישב\r\nבארצות-הברית,  השתתף בקביעות בעתונות היהודית\r\nוהאנגלית,  ונחשב כגדול סופרי יידיש בדורו.  בשנת\r\n1991 נפטר.  מספר ספריו,  רומנים וקבצי-סיפורים,  רב,\r\nורבים מהם תורגמו לעברית: \"משפחת מושקאט\",\r\n\"העבד\",  \"שושה\" ו\"ינטל,  בחור ישיבה\" (הוצאת עם\r\nעובד),  \"השטן מגוריי\",  \"האחוזה\",  \"עושה-הנפלאות\r\nמלובלין\" ועוד.  ב- 1965 נבחר למכון הלאומי לאמנות\r\nולספרות בארצות-הברית,  ובשנת 1978 זכה בפרס\r\nנובל לספרות.\r\n--\r\nחלק ראשון\r\nוַאנדָה\r\nפרק ראשון\r\nא\r\nבצווחת ציפור יחידה החל היום.  כל שחר אותה הציפור,\r\nאותה צווחה פראית.  כאילו הודיעה הציפור לגוזליה כי\r\nשעת הזריחה קרובה.  יעקב פקח את עיניו.  ארבע הפרות\r\nרבצו על מצע הקש והזבל שלהן.  באמצע הרפת היו כמה\r\nאבנים מפויחות,  האח שעליה בישל לו יעקב את כופתאות\r\nהשיפון או את הכוסמת בחלב.  משכבו של יעקב היה\r\nמשכב קש וחציר,  ובלילה התכסה ביריעת הפשתן הגס,\r\nשביום אסף בה עשבים וירק לפרות. היה אמצע הקיץ,\r\nאבל אפילו אז היו הלילות בהרים קרים. לא פעם היה\r\nיעקב קם בלילה לחמם את ידיו או רגליו בגופן של\r\nהבהמות.\r\nברפת עוד שררה חשֵכה,  אך בעד הסרק שבדלת כבר\r\nהפציעה ורדוּת השחר. יעקב התרומם ויש על משכבו\r\nובישיבה השלים את שנתו. הוא חלם שהוא ביוּזֶפוֹב,  נותן\r\nשיעור בבית-המדרש, מלמד את הבחורים גמרא, את\r\nהסוגיה של ר' חנינא סגן הכוהנים.\r\nכעבור שעה קלה בעיניים עצומות, פשט את ידו ולקח\r\nאת הנַטְלָה,  שלוש פעמים נטל את ידיו,  תחילה יד שמאל,\r\nאחר-כך ימין,  לסירוגין,  כדין. עוד לפני הרחצה מלמל\r\n\"מודה אני\",  תפילה שאין שֵם השם נזכר בה,  ומותר\r\nלאומרה בלא נטילת ידיים.  ואז קמה אחת הפרות והפכה\r\nאת ראשה המקרין,  הביטה לאחוריה,  כמתוך סקרנות\r\nלראות איך האיש מתחיל את יומו.  עיניה הגדולות,  כמעט\r\nכולן אישונים,  שיקפו את ארגמן הזריחה.\r\n\"בוקר טוב,  קוויאטוּלה,\" אמר לה יעקב,  \"די ישנת,\r\nמה?\"\r\nהוא התרגל לדבר אל הפרות, ומדי פעם אף אל עצמו\r\nכדי שלא לשכוח לשון יידיש.  כשפתח את דלת הרפת\r\nראה את ההרים המשתרעים עד למרחוק,  מי יודע על-פני\r\nכמה ארצות ומדינות.  כמה מהם,  שמדרונותיהם היו\r\nמכוסים יערות,  נראו קרובים,  ענקים ירוקי זקנים.  ביניהם\r\nהסתלסלו מחלפות ערפל,  שהעלו בדעתו של יעקב את\r\nסיפור שמשון הגיבור.  השמש העולה,  המאור השמימי,\r\nהטילה זוהר של אש על הכול.  פה ושם היתמר עשן מאחד\r\nההרים,  כאילו אש בוערת בתוכו.  נץ פרוש כנפיים דאה\r\nבמרומים באיטיות מוזרה,  בשלווה לילית,  אחוז שרעפים\r\nשל יצור שהוא מעל לכל מצוקות אנוש.  נדמה לו ליעקב\r\nשהנץ כבר עף כך ללא הפוגה מאז בריאת העולם.\r\nההרים הרחוקים יותר היו כחלחלים,  והרחוקים\r\nשבכולם בקושי נראו - חסרי ממש.  דומה היה שהשמש\r\nאין לה שם שליטה.  אפלולית שוררת שם תמיד,  אפילו\r\nבצהרי היום.  על ראשיהם של נפילים אלה שלא מן העולם\r\nהזה היו כיפות של עננים, עד קצה העולם הגיעו, למקום\r\nששום אדם לא יתהלך שם ורגל מקנה לא תדרוך. וַאנדָה,\r\nבתו של יַאן בְּזִ'יק, אמרה ששם גרה הבַּאבָּא יַאגה,\r\nמכשפה המעופפת במכתש גדול ומשיטה אותו בעֱלי,\r\nובמטאטא שהוא גדול מן הרם שבאשוחים, היא מטאטאת\r\nאת האור מן העולם.\r\nיעקב עמד וצפה אל ההרים, גבר גבוה, זקוף, תכול\r\nעיניים,  שערו חום וארוך וזקנו חום.  לבוש היה מכנסי בד\r\nשלא הגיעו עד קרסוליו,  ומעיל מלא קרעים וטלאים.\r\nלראשו היה כובע של פרוות כבשים,  אבל רגליו היו\r\nיחפות.  אף-על-פי שהִרבה כל-כך לשהות בחוץ,  נשארו\r\nפניו חיוורות כפני בן עיר.  עורו לא השתזף,  וּואנדה אמרה\r\nשהוא דומה לאנשים באיקוניות התלויים בכנסייה\r\nשבעמק.  כך אמרו גם שאר האיכרות.  הגַזדָאים - כך\r\nמכונים אנשי ההרים - רצו להשיא לו אחת מבנותיהם,\r\nלבנות לו בקתה ולעשותו אחד מאנשי הכפר,  אבל יעקב\r\nסירב להמיר את דתו,  ויאן בז'יק,  בעליו,  החזיק אותו כל\r\nהקיץ ועד לשלהי הסתיו ברפת שבמרומי ההר,  שהפרות\r\nאינן מוצאות להן שם מרעה וצריך להאכילן בעשב\r\nשנתלש מבין הסלעים.  הכפר עמד במקום גבוה ולא היו\r\nלו די אדמות מרעה.\r\nקודם שניגש יעקב לחלוב את הפרות,  עמד להתפלל\r\nראשית תפילת \"שחרית\",  וכשהגיע אל הפסוק \"שלא\r\nעשני עבד\",  שהה לרגע.  המותר לו לומר את הברכה\r\nהזאת? הלוא עבדו של יאן בז'יק הוא.  אכן,  לפי החוק\r\nהפולני אין יהודי יכול להיות שם עבד אפילו לפריץ.  אבל\r\nמי בכפר הנידח הזה נשמע לחוקי המדינה? ומה ערך היה\r\nלחוקי הגויים אפילו לפני פרעות חמיֶלניצקי? (חמילניצקי,\r\nבוגדן, 1657-1597, מנהיג הקוזקים במרד נגד\r\nהשלטון הפולני 1648, שאנשיו ערכו טבח ביהודים,\r\nגזרות ת\"ח-ת\"ט)? יעקב איש\r\nיוזפוב קיבל את הצרות שהביאה עליו ההשגחה בלי\r\nתרעומת.  ביוזפוב ובערים אחרות כרתו הפורעים ראשים,\r\nתלו,  חנקו והוקיעו על מוטות מחודדים יהודים ישרים\r\nרבים.  נשים הגונות נאנסו,  בטניהן בותקו וחתולים הושמו\r\nבהן.  ילדים שלא ידעו טעם חטא נקברו חיים. הוא לא\r\nניתנה לו הזכות למות על קידוש השם. הוא ברח מפני\r\nהרוצחים, ושודדים פולנים גררו אותו לאיזה מקום בהרים\r\nומכרו אותו לעבד ליאן בז'יק.  כבר ארבע שנים הוא כאן\r\nואינו יודע אם אשתו או מי מילדיו חיים.  אין לו כאן לא\r\nטלית ותפילין,  לא ארבע-כנפות ולא ספר מספרי הקודש.\r\nהמילה היא הסימן היחיד שהוא יהודי.  אבל הוא יודע,\r\nתודה לאל,  בעל-פה את התפילות,  כמה פרקי משניות,  לא\r\nמעט דפי גמרא,  הרבה פרקי תהלים ופסוקים מן התורה,\r\nהנביאים והכתובים. לעתים היה מתעורר בלילה ובראשו\r\nסוגיה מן הגמרא שלא ידע שהוא זוכר אותה.  זכרונו\r\nשיחק אתו במחבואים.  אילו היו לו עט,  דיו ונייר,  היה\r\nרושם את מה שעלה בראשו - אבל היכן ימצא לו כאן\r\nכלי כתיבה?\r\nיעקב עמד בפניו למזרח,  הביט נכחו ואמר את המילים\r\nהקדושות. הצוקים להטו באור הלוהב,  ובקרבת מקום\r\nידלל רועה,  ובקולן געגועים,  ערגה וכמיהה,  כאילו גם\r\nהוא,  השר,  נתון כאן בשבי ומשתוקק לפרוץ ולצאת\r\nלחופשי.  קשה היה להאמין שמנגינות כאלה יוצאות\r\nמפיהם של שקצים שאוכלים כלבים,  חתולים ועכברושים,\r\nועושים כל מיני מעשים שלא ייעשו.  האיכרים כאן אפילו\r\nלדרגת נוצרים לא הגיעו,  הם עדיין החזיקו במנהגיהם של\r\nעובדי האלילים הקדמונים.\r\nהיו ימים שיעקב חשב לברוח מכאן,  אבל תוכניותיו\r\nעלו בתוהו.  הוא לא הכיר את ההרים; והיערות היו מלאים\r\nחיות טרף.  השלג ירד אפילו בקיץ.  לא היו לו לא בגדים,\r\nלא כסף ולא צידה לדרך.  האיכרים השגיחו עליו,  וגם\r\nבכפר לא הרשו לו להרחיק אלא עד הגשר. הם הסכימו\r\nביניהם שכל מי שיראה אותו מעבר לנחל, יהרוג אותו\r\nמיד.  גם כך היו בין האיכרים מי שטענו שצריך להמית\r\nאותו, שהוא אולי מכשף או שד מסתבך בשיער. אבל\r\nזאגאיֶק,  סוכנו של הפריץ, ציווה להשאיר את הזר בחיים.\r\nיעקב אסף עשב רב יותר מכל רועה אחר, הפרות שלו\r\nשמנו,  שפעו חלב והמליטו עגלים בריאים.  כל עוד לא\r\nפגעו בכפר רעב,  מגפה או דלקה,  עזבו את היהודי לנפשו.\r\nהגיעה שעת החליבה ויעקב מיהר לסיים את תפילתו.\r\nכשחזר לרפת עירבב בעשב שבאבוס את הקש הקצוץ\r\nוהלפתות שהכין ביום הקודם.  על איצטבה שברפת עמדו\r\nדלי חליבה וכמה סירי חרס גדולים.  כל יום לפנות ערב\r\nהיתה ואנדה באה לכאן ומביאה ליעקב אוכל ושני כדים\r\nגדולים להחזיר בהם את החלב אל הכפר.\r\nיעקב חלב את הפרות,  מהמהם לו איזה לחן מיוזפוב.\r\nהשמש טיפסה ועלתה אל מעל להרים ונסכה עליהם\r\nזהבה.  סלילי הערפל נמוגו.  יעקב כבר היטיב להכיר את\r\nהצמחים וידע להבחין את ריחו של כל פרח,  של כל עשב.\r\nועכשיו שאף עמוק אל קרבו את הריחות שבאו פנימה\r\nבעד הדלת הפתוחה.  כל זריחה בהרים היתה כמין מעשה\r\nנסים; ברור-ברור נראתה יד אלוהים בין העננים הלוהבים.\r\nאלוהים העניש את עמו והסתיר פניו מהם,  אבל הוסיף\r\nלהנהיג את העולם.  כאות לברית שהקים לאחר המבול,\r\nנתן את הקשת בענן להודיע כי זרע וקציר,  וקיץ וחורף,\r\nויום ולילה לא ישבותו.\r\nב\r\nכל היום כולו טיפס יעקב על ההר.  כבר תלש עשבים\r\nמלוא היריעה,  הביא אותם אל הרפת,  וחזר אל המדרונות\r\nהמיוערים.  בימיו הראשונים שם היו הרועים מכים אותו,\r\nאבל יעקב למד להשיב להם, אף נשא בידו מקל של עץ\r\nאלון. בזריזות טיפס על הסלעים כקוף. הוא קנה לו\r\nבקיאות במיני העשבים ושאר הצמחים וידע אילו מהם\r\nטובים לפרות ואילו לא. אף ידע לעשות כל מה שנחוץ\r\nשם לדעת: להדליק אש בשפשוף ענף באבן, לחלוב את\r\nהפרות,  ליַלד עגל.  לעצמו ליקט פטריות,  דַמדמניות,\r\nאוכמניות וכל מה שהניבה האדמה. וַאנדָה הביאה לו כל\r\nערב כיכר לחם שחור מלא סובין,  ולפעמים גם לפת,  גזר,\r\nבצל,  ואפילו תפוח או אגס מן הגן.  בתחילה ניסתה אשתו\r\nשל בז'יק לשכנעו לטעום אצלה כוסמת עם שומן חזיר,\r\nויאן בז'יק,  בצחוק,  תחב לו נקניק לפיו.  אבל יעקב\r\nהתעקש,  לא אכל טרֵפה.  בשבת לא יצא לתלוש עשב,\r\nאלא נתן לבהמות את המספוא שהכין בימות החול.\r\nכעבור פרק זמן נתנו לו אנשי הכפר מנוחה.\r\nאבל הבחורות הלנות ברפתות ורועות הצאן התגרו בו\r\nעד עצם היום הזה.  קומתו הגבוהה מצאה חן בעיניהן.\r\nבאות היו אליו אל הרפת לשוחח,  לצחוק,  והתנהגו לא\r\nיפה יותר מן הבהמות.  הן עשו את צורכיהן בנוכחותו,\r\nהעלו את שמלותיהן להראות לו עקיצות שעקץ אותן חרק\r\nבשוק,  בברך,  ואפילו בירך.  הן דיברו אליו דיבורים\r\nמפורשים: בוא ושכב אתי.  אבל יעקב עשה עצמו חירש\r\nועיוור.  לא זו בלבד שהניאוף הוא חטא כבד,  אלא\r\nהבחורות האלה גם היו מזוהמות - בגדיהן מלאים כינים,\r\nשערן מדובלל ורבות מהן פריחה ושחין בעורן.  אוכלות\r\nהיו פגרי עופות ושרצים,  ורבות מהן אף לא ידעו לדבר\r\nפולנית כראוי,  אלא נהמו כחיות,  רמזו בתנועות ידיים,\r\nצחקו וצהלו כמשוגעות.  היו בכפר נכים רבים,  ילדים\r\nשלקו בהידרוֹקן הראש,  בשומות מכוערות,  וכן אילמים,\r\nנכפים וגם מי שיש להם שש אצבעות. את בעלי המומים\r\nשלחו אל ההר יחד עם הבהמות,  והם התפראו שם. זכרים\r\nונקבות הזדווגו שם לעיני כול. הבחורות התעברו, אבל\r\nמאחר שטיפסו ימים תמימים על הסלעים ונשאו צרורות\r\nכבדים, הפילו על-פי רוב את ולדותיהן. שום מיילדת לא\r\nהיתה שם והיולדות עצמן ניתקו את חבל הטבור. כשמת\r\nהוולד קברו אותו ללא טבילה בבור קטן או השליכו אותו\r\nלנחל ההרים. לעתים לא רחוקות גם נתקפה היולדת בשטף\r\nדם ומתה.  גם אם ירד מישהו אל העמק להזעיק את\r\nדז'וֹבַּק,  הכומר,  לוודות את המתה ולמשוח אותה משיחה\r\nאחרונה,  לא היה אפשר להביא אותו לכאן,  כי ראשית -\r\nהיה פיסח,  ושנית - היה תמיד שיכור.\r\nואולם לעומת הפראים האלה נראתה בתו הבכירה של\r\nיאן בז'יק, וַאנדה האלמנה,  כבת עיר ממש.  לבושה היתה\r\nשמלה,  לסוטה וסינר,  ולראשה היתה מטפחת; היא גם\r\nדיברה בלשון שאפשר להבינה. בעלה,  סטאך,  נספה במכת\r\nברק.  הבחורים והאלמנים שבכפר חיזרו אחריה,  אבל היא\r\nדחתה את כולם.  בת עשרים וחמש היתה וַאנדה.  גבוהה\r\nהיתה מן האחרות,  בלונדית,  תכולת עיניים,  לבנת עור\r\nויפת אברים.  את שערה היתה קולעת בצמות עבות\r\nוכורכת אותן על ראשה כעטרה.  כשחייכה,  עלו בלחייה\r\nגומות חן.  שיניים כה חזקות היו לה,  שיכלה לפצח בהן\r\nאת הקשים שבגלעינים.  אפה היה ישר וסנטרה צר.\r\nאצבעות רגליה היו ישרות ומום לא היה בהן.  כינוי נתנו\r\nלה בכפר: הגברת.  יצא לה שם של מצטיינת בתפירה,\r\nבסריגה,  בבישול - ובסיפור מעשיות שהשערות סומרות\r\nלמשמען.  יעקב ידע היטב שאסור לו להשתעות אִתה,\r\nאבל אילולא ואנדה היה שוכח שיש לו לשון בפיו.  והיא\r\nגם עזרה לו לשמור על יהודיותו.  כשהיה אביה מצווה על\r\nיעקב להדליק אש בשבת,  היתה היא ואנדה, מקדימה\r\nובעצמה מציתה את הקיסם או מוסיפה גזרי עצים לתנור.\r\nללא ידיעת הוריה הביאה לו דייסת שעורים, דבש, פרי מן\r\nהגן,  מלפפון מגינת הירק. ופעם אחת,  כשנקע את רגלו\r\nוקרסולו התנפח, משחה אותו ואנדה במשחות והשיבה את\r\nהעצם למקומה. ופעם אחרת, כשהכיש אותו נחש בזרועו,\r\nהצמידה אליה ואנדה את פיה ומצצה את הרעל. היא גם\r\nהרכיבה לו עלוקות ושמרה על חייו.\r\nאבל יעקב ידע שכל זה מעשה יצר הרע,  כי התגעגע\r\nעליה כל היום ולא יכול להתגבר על געגועיו. כשהאיר\r\nהיום מיד החל למנות את השעות שנותרו עד שתבוא\r\nאליו. יעקב התקין לו שעון-שמש על אחד הסלעים\r\nולעתים קרובות בא לראות אם צל המחוג כבר זז קצת.\r\nלפעמים,  כשניתך גשם כבד או היה שבר ענן, וּואנדה לא\r\nיכלה לבוא אליו לפנות ערב,  התהלך יעקב סר וזעף.  הוא\r\nאמנם ביקש מאלוהים שישמור אותו מן המחשבות\r\nהרעות,  אבל הן פקדו אותו שוב ושוב.  וכי יכול היה שלא\r\nלחטוא במחשבותיו כשלא הניח תפילין,  לא לבש טלית-\r\nקטן ואפילו לא חגג את החגים כראוי משום שלא היה לו\r\nלוח.  את החודש קידש לפי מולד הלבנה.  בשנה הרביעית\r\nכפל את חודש אדר,  אבל מן-הסתם טעה בחשבון.\r\nהיום הזה היה יום חמים וארוך,  ולפי חשבונו של יעקב:\r\nד' בתמוז.  הוא תלש הרבה עשבים ועלים,  התפלל,  שנה\r\nאת משנתו: אותם פרקי משניות ודפי גמרא שחזר עליהם\r\nיומיום. אמר פרקי תהלים,  ואף תחינה שחיבר הוא עצמו\r\nביידיש לבקש מן היושב במרומים שישחרר אותו משביו\r\nוישיב אותו ליהדותו.  הוא שר ניגונים שזכר מימיו\r\nביוּזפוֹב - \"לכה דודי\", \"כל מְקַדש\", \"יה ריבון\" - אכל\r\nפרוסת לחם שנשארה לו מן היום הקודם ובישל לו על\r\nהאח שברפת סיר של דייסת גריסים.  אחרי ברכת המזון\r\nנפלה עליו עייפות והוא שכב לו בחוץ תחת עץ.  יעקב\r\nהיה חייב להחזיק כלב.  הכלבים הגנו על הפרות ועל\r\nהרועים מפני חיות רעות.  בתחילה לא חיבב יעקב את\r\nהכלב השחור,  חד השיניים וצר הזרבוב.  הוא לא סבל לא\r\nאת נביחתו ולא את ליקוקו. האין רשעים משולים\r\nלכלבים? הוא זכר מה אומרת הגמרא על הכלבים ואף זכר\r\nשהא\"רי הקדוש ומקובלים אחרים מדמים את הכלבים\r\nל\"קליפות\". אבל עם הזמן החל להתרגל אל הכלב. אפילו\r\nשם נתן לו: בלעם. ובלעם הוכיח את נאמנותו ליעקב.\r\nלעכשיו, כשהשתרע יעקב תחת העץ, התיישב בלעם, פשט\r\nאת כפותיו ושמר עליו.\r\nלשעה קלה עצם יעקב את עיניו,  קרני השמש חדרו,\r\nאדומות וחמות,  בעד שמורותיו. העץ רחש ציפורים.  הן\r\nצייצו,  זימרו,  סלסלו בקולן.  יעקב שכב נים ולא נים,\r\nכאילו שקע כל-כולו בלֵאוּת גופו.  הרי זה רצון\r\nהאלוהים... היו ימים שיעקב ביקש בלי הרף את מותו,\r\nהוא אפילו חשב לשלוח יד בנפשו - אבל החל להתרגל\r\nלנֵכר,  לבדידות,  לעבודה הקשה.  איצטרובל נפל.  אי-שם\r\nבמרחק קראה קוקייה.  יעקב פקח את עפעפיו. דרך סבך\r\nהענפים והמחטים הסתנן אור השמש.  פה ושם נפל האור\r\nכקורי עכביש מתגוונים בכל צבעי הקשת.  טיפה אחרונה\r\nשל טל להבה,  התנוצצה,  ירתה חִצים זוהרים.  הלאה משם\r\nהיו השמים תכולים כולם,  בלי צל ענן.  ודאי לא קל\r\nלהאמין בחסדו של אלוהים כשיודעים כי רוצחים קוברים\r\nילדים חיים; אבל חוכמתו של אלוהים נראית בעליל.\r\nיעקב נרדם ומיד הופיעה לו בחלומו ואנדה.\r\nג\r\nהיום פנה.  באו הדמדומים.  השמש נטתה מערבה.  במרום\r\nדאה נשר.  גדול ריחף לו לאִטו כאוניית מפרשים שמימית.\r\nהשמים עוד נשארו צחים,  אבל על המורדות המיוערים\r\nהחלו להתקבץ ערפלים חלביים - הסתלסלו,  שלחו\r\nלשונות,  ניסו ליצור צורה.  ליעקב הזכירו את ה\"חומר\r\nההיולי\",  יסוד הרֵאשית,  שלמד עליו ב\"אורה נבוכים\"\r\nוב\"כוזרי\".\r\nכשעמד יעקב ליד הרפת ראה לפניו שטח של מילין על\r\nמילין. ההרים עמדו שוממים כבימים שמיד לאחר\r\nהבריאה. היערות התנשאו זה מעל זה כמדרגות:\r\nראשונים עצי העלווה ואחריהם האורנים והאשוחים. גבוה\r\nיותר נראו הסלעים החשופים ועל הגבוהות שבפסגות\r\nהלבין השלג, וזחל, כיריעות נגללות של בד אפור, למטה\r\nאל שבילי היער,  נכון לעטוף את העולם בתכריכי החורף.\r\nמיד לאחר תפילת \"מנחה\" הוליכו אותו רגליו של יעקב\r\nאל הגבעה שממנה נראה השביל אל הכפר.  יעקב אף עלה\r\nעל אבן כדי להיטיב לראות.  כן,  ואנדה באה אליו.  כבר\r\nמרחוק הכיר את דמותה,  את המטפחת שלראשה,  את\r\nהילוכה.  ואנדה הגבוהה נראתה מכאן כאצבעוני,  כאחד\r\nהשדונים והגמדים,  שעליהם סיפרה מעשיות כה רבות.\r\nאלה מתגוררים בחללים שבגזעי העצים,  בנקיקים\r\nשבסלעים,  תחת כיפותיהן של פטריות. בדמדומי הערב\r\nהם יוצאים לשחק,  לבושים מעילונים ירוקים,  כובעונים\r\nתכולים ומגפונים אדומים... יעקב עמד ולא יכול לגרוע\r\nאת עיניו ממנה,  בכולה היה יצוק חן: בהילוכה,\r\nבעצירותיה,  בהיעלמויותיה ובהתגלויותיה,  כאילו שיחקה\r\nעמו,  עם יעקב,  במחבואים.  לפעמים היה כד הפח שנשאה\r\nמתנוצץ כיהלום.  מרחוק הבחין יעקב בסל אשר הביאה לו\r\nבו את אוכלו.\r\nואנדה הלכה הלוך וגדול,  וכעבור שעה קלה החל יעקב\r\nלרוץ לקראתה,  כאילו לקחת מידיה את משאה,  אף-על-פי\r\nשהכדים עדיין היו ריקים.  כשראתה אותו,  נעצרה.\r\nכלקראת כלה הלך לקראתה,  ומיד עמד לידה,  כולו אהבה,\r\nכולו ביישנות.  ידוע ידע שאסור לו להביט עליה,  אבל\r\nראה הכול: את העיניים,  שהן לעתים תכולות ולעתים\r\nירוקות, את השפתיים המלאות,  את הצוואר הארוך,  את\r\nהחזה העגלגל. היא עבדה בשדה ככל שאר האיכרות, אבל\r\nידיה נשארו נשיות, חטובות. יעקב חש שהוא נראה לידה\r\nמגושם: לא מסופר, לא מסורק, במכנסיים קצרים מדי,\r\nקרוע ובלוי כקבצן. עוד ביוזפוב ידע יעקב לדבר פולנית,\r\nכי מצד אמו היה ממשפחת חוכרים, יהודי-חצר, ומכאן\r\nבשבי, למד לדבר אותה כאחד מאנשי המקום. לפעמים\r\nאף שכח איך נקרא דבר-מה ביידיש.\r\n\"ערב טוב,  ואנדה.\"\r\n\"ערב טוב,  יעקב.\"\r\n\"ראיתי אותך הולכת מקצה הדרך.\"\r\n\"באמת?\" והדם הציף את פניה.\r\n\"נראית קטנה כמו אפון.\"\r\n\"מרחוק הכול נראה קטן.\"\r\n\"כן,  זה נכון,\" אמר. \"הכוכבים גדולים כמו העולם\r\nכולו,  אבל מפני שהם רחוקים,  הם נראים כמו נקודות\r\nקטנות.\"\r\nואנדה שתקה.  לעתים קרובות אמר מילים מוזרות,\r\nששכלה לא תפס.  הכול סיפר לה: אצל היהודים,  הרחק\r\nמכאן,  היה למדן,  שקוע בספרים.  היו לו אישה וילדים,\r\nאבל ההיידַמַקים (כינוי לכנופיות פורעים קוזקים\r\nאוקראינים) שחטו אותם.  אבל מה זה יהודים,  מה\r\nכתוב בספרים,  ומי הם ההיידמקים - כל זה היה נשגב\r\nמבינתה של ואנדה.  וזה מה שאמר עכשיו,  שהכוכבים\r\nגדולים כמו העולם,  גם זה לא התקבל על דעתה.  אם\r\nבאמת גדולים הם כל-כך,  איך הם יכולים להימצא כולם\r\nבשמי הכפר? אבל ואנדה כבר מזמן גמרה בדעתה שיעקב\r\nהוא בעל מחשבות עמוקות.  מי יודע,  אולי הוא באמת\r\nמכשף,  כמו שלוחשות הנשים שבעמק? אבל היא,  ואנדה,\r\nאוהבת אותו בין כך ובין כך.  העלייה אליו כל יום לפנות\r\nערב היא לה חג.\r\nיעקב לקח ממנה את הכדים ושניהם עלו יחד.  גבר אחר\r\nבמקומו היה אוחז בזרועה או מניח את ידו על כתפה,  אבל\r\nהוא רק פסע לידה,  ביישן כנער.  ריח של רפת ודשא נדף\r\nממנו וחמימות של שמש עלתה מגופו.  ואנדה כבר הציעה\r\nלו פעם שיישא אותה לאישה,  או ישכב אתה גם בלי\r\nברכת הכומר, אבל הוא התעלם מהצעתה. פעם אחרת\r\nאמר לה שניאוף אסור, שאלוהים משקיף ממרום ונותן\r\nלכל אחד שכר או עונש כראוי לו.\r\nגם ואנדה ידעה זאת, אבל כך נהגו בכפר. אפילו\r\nהכומר היו לו חצי תריסר ממזרים. לא היה בכפר אף גבר\r\nאחד שהיה מסרב לה. אדברה, כולם רדפו אחריה, אפילו\r\nסטפן,  בנו של הסוכן. לא עבר שבוע שמישהו מן\r\nהצעירים לא ישלח את אמו או את אחותו כדי שתשדך\r\nביניהם.  היו אפילו מי שהקדימו ושלחו מתנות, והיא\r\nהחזירה אותן.\r\nואנדה הלכה עכשיו רכונת ראש,  מהרהרת בחידה שלא\r\nמצאה לה פתרון.  העבד מצא חן בעיניה ברגע שראתה\r\nאותו.  במשך השנים התקרב אליה,  אבל נשאר רחוק.  כמה\r\nפעמים גמרה אומר שמן הבצק הזה לא יהיה לחם ושהיא\r\nמכלה לשווא את שנות בחרותה,  ובכל-זאת נמשכה אליו.\r\nבלב הומה חיכתה עד שירד הערב.  בכפר ריננו אחריה.\r\nהנשים לעגו לה ועקצו אותה.  היו גם מי שטענו שהעבד\r\nכישף אותה.  אבל היא לא יכלה להשתחרר ממנו.\r\nואנדה התכופפה,  קטפה פרח והחלה לתלוש את\r\nעלעליו: אוהב? לא אוהב? העלעל האחרון אמר: אוהב.\r\nאבל כמה זמן עוד יתגרה בה ככה?\r\nהשמש שקעה מהר,  התגלגלה אל מאחורי ההר.  היום\r\nחלף עבר.  ציפורים קראו,  צווחו.  הרועים ידללו.  מבין\r\nסבכי השיחים היתמר עשן.  על ההר כבר בישלו את\r\nארוחת הערב או צלו איזו חיה קטנה שנפלה למלכודת.\r\nד\r\nואנדה הביאה ליעקב לחם, ירקות ושי נדיר: ביצה\r\nשהטילה התרנגולת הלבנה, והיא לקחה אותה בגנֵבה, בלי\r\nשידעו זאת אמה ואחותה. בשעה שחלבה ואנדה את\r\nהפרות,  הכין לו יעקב את ארוחתו. הוא הדליק זרדים\r\nאחדים והעלה אש באח שברפת. הרתיח מים ובישל בהם\r\nאת הביצה.  ברפת כבר היה חושך,  אבל יעקב השאיר את\r\nהדלת פתוחה.  שלהבת זרדי האורן הטילה כתמי אור על\r\nפניה של ואנדה והשתקפה בעיניה.  יעקב ישב על כּוֹפֶת\r\nשל עץ ונזכר בסעודה המפסקת של תשעה באב.  אכילת\r\nביצה היא סימן של אבלות,  כי הביצה עגלגלה וחיי האדם\r\nגלגל הוא שחוזר בעולם.  הוא נטל את ידיו,  הניח להן\r\nלהתייבש,  בירך \"המוציא\" וטבל את הפת במלח.  כשולחן\r\nשימש לו דלי הפוך.  מאחר שלא אכל בשר,  נחוץ היה לו\r\nמזון הנותן כוח.  בתוך כך לִכסן מבטים אל ואנדה.  היא\r\nמסורה לו כרעיה ממש.  תמיד הכינה לו איזה מטעם.  בכל\r\nכוחו ניסה לכבוש את אהבתו לה,  נזכר בפסוק \"וחסד\r\nלאומים חטאת\".  האם לשם שמים היא עושה זאת? הלוא\r\nרק משום שהיא חושקת בו.  זו אהבה התלויה בדבר.  אילו\r\nהוטל בו,  חלילה,  מום או נעשה סריס,  היה הכול נגמר.\r\nאבל זה כוחו של הדם,  טבע האדם,  כשאין מתעמקים די,\r\nכשרואים רק מה שעל-פני השטח.  יעקב לעס,  הקשיב\r\nלקול החלב הניתך בדלי החליבה.  בחוץ כבר צרצרו\r\nציקדות,  זמזמו ורחשו יתושים,  דבורים וזבובים - המוני-\r\nהמונים יצורים חיים,  כל אחד וקולו.  בשמים נדלקו\r\nהכוכבים ועלה חרמש הירח החדש.\r\n\"טעימה לך הביצה?\" שאלה ואנדה.\r\n\"היא טובה,  טרייה.\"\r\n\"וכי יכולה להיות טרייה יותר ממנה? ראיתי את\r\nהתרנגולת מטילה אותה.  ברגע שנפלה אל הקש לקחתי\r\nאותה וחשבתי: היא תהיה בשביל יעקב.  הקליפה עוד\r\nהיתה חמימה.\"\r\n\"אישה טובה את.\"\r\n\"באמת? גם רעה אני יכולה להיות, תלוי למי.  לסטאך\r\nמנוחתו עדן הייתי רעה.\"\r\n\"למה?\"\r\n\"לא יודעת.  הוא דרש הכול, אף פעם לא ביקש.\r\nכשרצה בי בלילה,  היה מעיר אותי משינה עמוקה.  ביום\r\nהיה משכיב אותי באמצע השדה.\"\r\nהמילים האלה עוררו ביעקב גם דחייה וגם תאווה.\r\n\"זה לא בסדר.\"\r\n\"וכי יודע איכר מה בסדר ומה לא בסדר? הוא חייב\r\nלקבל את שלו.  פעם אחת שכבתי חולה והמצח שלי להט\r\nכמו פח מלובן; אבל הוא בא אלי והייתי חייבת להתמסר\r\nלו.\"\r\n\"לפי התורה אסור לבעל להכריח את אשתו,\" אמר\r\nיעקב. \"הוא חייב לכבוש את לבה בדיבורים עד שתתרצה\r\nלו.\"\r\n\"ואיפה היא התורה הזאת? ביוזפוב?\"\r\n\"התורה היא בכל מקום.\"\r\n\"איך היא יכולה להיות בכל מקום?\"\r\n\"היא התורה שאומרת איך צריך האדם להתנהג.\"\r\nואנדה שתקה רגע,  ואחר-כך אמרה:\r\n\"כל זה בערים.  כאן הגברים כמו הפרים הפראים.  אגיד\r\nלך משהו,  אבל תישבע לי שלא תספר לאיש.\"\r\n\"וכי עם מי אני מדבר?\"\r\n\"אחי שלי התנפל עלי.  הייתי אז ילדה בת אחת-\r\nעשרה.\"\r\n\"אחיך אנטֶק?\"\r\n\"כן.  הוא חזר שיכור מבית-המרזח ורצה להתחיל ל...\r\nאמא ישנה,  אבל הצעקות שלי היעירו אותה. היא תפסה\r\nאת דלי השופכין ורוקנה אותו עליו.\"\r\nיעקב שהה רגע ואחר-כך אמר:\r\n\"אצל היהודים לא קורים דברים כאלה.\"\r\n\"למה? הלוא הם הרגו את האלוהים שלנו.\"\r\n\"ואיך יכולים בני-אדם להרוג אלוהים?\"\r\n\"אני יודעת? כך אמר הכומר. ואתה באמת יהודי?\"\r\n\"כן, אני יהודי.\"\r\n\"קשה להאמין,  אולי תהיה אחד משלנו ותיקח אותי\r\nלאישה,  אישה טובה אהיה לך,  תהיה לנו בקתה בעמק\r\nוזאגאיֶק ייתן לנו חלקת אדמה. נעבוד בשביל הפריץ כמה\r\nשמגיע לו ובשאר הזמן נעבוד בשבילנו. הכול יהיה לנו:\r\nפרות,  חזירים,  תרנגולות,  אווזים,  ברווזים. אתה הלוא\r\nיודע קרוא וכתוב ואחרי שזאגאיֶק ימות תירש את\r\nמקומו.\"\r\nיעקב לא השיב מיד.\r\n\"את זה לא אוכל לעשות.  אני יהודי.  אשתי אולי חיה.\"\r\n\"הלוא סיפרת ששחטו את כולם.  וגם אם היא חיה,\r\nמה? היא שם ואתה כאן.\"\r\n\"אלוהים הוא בכל מקום.\"\r\n\"מה איכפת לו לאלוהים שתהיה אדון לעצמך ולא עבד\r\nלאחרים? אתה מתהלך ערום ויחף.  כל הקיץ אתה רובץ\r\nברפת.  בחורף אתה קופא באסם.  אם לא תהיה אחד\r\nמשלנו,  במוקדם או במאוחר יהרגו אותך.\"\r\n\"מי יהרוג אותי?\"\r\n\"כן.  יהרגו.\"\r\n\"אם כן,  אהיה יחד עם שאר הנשמות הקדושות.\"\r\n\"חבל לי עליך,  יעקב,  חבל לי עליך.\"\r\nשעה ארוכה שתקו שניהם.  הגחלים האחרונות דעכו\r\nבאפר.  מדי פעם בטשה פרה ברגלה.  יעקב סיים את\r\nארוחתו ויצא החוצה לברך את ברכת המזון,  כי לא רצה\r\nלומר מילים של לשון-הקודש בתוך הזבל.  הערב כבר\r\nירד,  אבל במערב עוד נשאר זכר לשקיעה.  שאר הצעירות\r\nשהביאו אוכל לרועים,  לקחו את החלב ולא השתהו על\r\nההר.  הדרך נחשבה מסוכנת בלילה.  בין סבכי השיחים\r\nוהסלעים ארבו שדים ולילין.  אבל ואנדה נשארה שם\r\nלפעמים עד שעה מאוחרת.  אמה צעקה עליה,  הנשים\r\nריננו אחריה,  אבל ואנדה לא התחשבה באיש.  חזקה היתה\r\nכגבר,  ידעה לחשים המבריחים את הרוחות הרעות,  ולא\r\nאיכפת היה לה מה האחרים מקשקשים בלשונם.  עכשיו\r\nעבדה בחשכה,  יצקה את החלב מן הדלי אל הכדים,\r\nניקתה בקש את המחבצה,  ניקתה את הפרות מגושישי\r\nהבוץ שדבקו בירכיהן.  הכול עשתה בזריזות ובמיומנות.\r\nכעבור זמן לא רב יצאה החוצה.  הכלב,  שעמד ליד יעקב\r\nרץ לקראתה,  כשכש בזנבו,  קפץ עליה בשתי רגליו\r\nהקדמיות.  היא נרכנה אליו והוא ליקק את פניה.\r\n\"בלעם. די!\" ציוותה עליו ברוח טובה.  וליעקב אמרה.\r\n\"הוא מראה חיבה יותר ממך.\"\r\n\"כלב אין עליו חובות.\"\r\n\"אבל גם בעל-חיים יש לו נשמה...\"\r\nוהיא לא פנתה ללכת,  אלא התיישבה על אבן סמוך\r\nלרפת,  ויעקב ישב גם הוא על אבן לידה.  תמיד בילו את\r\nהשעה הזאת יחד,  תמיד על אותן האבנים עצמן.  כשלא\r\nהאירה הלבנה,  ראתה אותו רק לאור הכוכבים.  אבל בערב\r\nהזה היה בהיר כבשעה שהלבנה במילואה. הוא הביט\r\nעליה בשתיקה,  אחוז אהבה,  תשוקה.  בכל כוחו התאפק\r\nשלא ליפול עליה.  בעליל חש את הדם רוחש בעורקיו\r\nכמים העומדים לרתוח.  חום וקור חלפו בשדרתו.  בלבו\r\nהזהיר את עצמו: זכור,  העולם הזה הוא רק פרוזדור\r\nלעולם הבא שהוא הטרקלין,  אל תאבד את העולם הבא\r\nבגלל הרגע היחיד הזה!\r\nה\r\n\"\r\nמה נשמע במשפחה שלך?\" שאל יעקב.\r\nואנדה כמו הקיצה מהזיה.\r\n\"וכי מה יישמע? אבא עובד, חוטב עצים ביער וגורר\r\nומביא אותם לכפר, נושא בולי-עץ כבדים כל כך וכמעט\r\nכורע תחתיהם. הוא רוצה לבנות מחדש את הבקתה, או\r\nמי-יודע-מה. וכשבא הערב הוא, בגילו, עייף כל כך\r\nשקשה לו לבלוע את ארוחת הערב,  נופל על המיטה כמו\r\nעץ כרות.  כבר לא יחיה זמן רב.\"\r\nיעקב כיווץ את גבותיו.\r\n\"אסור לדבר ככה.\"\r\n\"אבל זו האמת.\"\r\n\"איש אינו יודע מה נגזר בשמים.\"\r\n\"לא.  אבל כאשר כלים הכוחות,  מתים.  אני יודעת\r\nתמיד מי קרוב למות,  לא רק הזקנים והחולים,  אלא גם\r\nהצעירים והבריאים.  אני נותנת מבט אחד ויודעת.\r\nלפעמים אני מפחדת להגיד את מה שאני יודעת,  כדי\r\nשלא יחשבו אותי למכשפה.  אבל אני בכל-זאת יודעת.\r\nאמא היא כמו תמיד. טוֹוה קצת,  מבשלת קצת ומעמידה\r\nפנים שהיא חולה.  אנטֶק בא רק בימי ראשון ולפעמים גם\r\nאז לא.  מָרישָה הרה ובקרוב תלד.  בַּאשה עצלנית.  אמא\r\nקוראת לה חתולה עצלה.  אבל כשמזדמנת איזו הילולה\r\nהיא מתעוררת לחיים.  ווֹיצֶק נעשה יותר ויותר משוגע.\"\r\n\"ומה על התבואה? עלתה יפה?\"\r\n\"כאן אף פעם לא עולה שום דבר יפה,\" ענתה ואנדה.\r\n\"למטה,  בעמק,  האדמה שחורה ודשנה.  כאן כל האדמה\r\nמלאה סלעים.  בין שיבולת לשיבולת אפשר להעביר עגלת\r\nשוורים.  לנו עוד נשאר קצת שיפון,  אבל רוב האיכרים\r\nהגיעו עד פת לחם. האדמה הכי טובה שייכת לפריץ,\r\nוזאגאייק גונב הכול.\"\r\n\"והפריץ לא בא הנה אף פעם?\"\r\n\"אף פעם לא.  יושב לו בחוץ-לארץ ואפילו לא יודע\r\nשיש לו כאן אחוזה. לפני שש שנים נפלו עלינו כולם. זה\r\nהיה לפני הקציר, כמו עכשיו, אבל האדונים התחשק להם\r\nבאמצע הקיץ לצאת לציד. את כל השדות רמסו בסוסים\r\nובכלבים שלהם. המשרתים שלהם תפסו כל מה שנזדמן\r\nלהם: עגל, תרנגולת, עז, אפילו ארנבון של אחד האיכרים.\r\nזאגאייק הזדחל אחריהם ונישק לכולם בתחת.  על\r\nהאיכרים הוא מתנשא,  אבל לפני כל טרזן עירוני,  גם אם\r\nהוא רק מלחך פנכה של הפריץ,  הוא משתחווה.  הם\r\nהסתלקו והשאירו אחריהם שממה.  בחורף ההוא רעבו כל\r\nאנשי הכפר.  ילדים הצהיבו ומתו,  בחורים צעירים\r\nהסתלקו מן העולם...\"\r\n\"לא היה אפשר לדבר על לבם?\"\r\n\"של הפריצים? הם תמיד שיכורים.  האיכרים נישקו את\r\nכפות רגליהם, אבל הם הצליפו עליהם בשוטים שלהם.\r\nהם תפסו נערות ואנסו אותן,  והן באו הביתה אל הוריהן\r\nבשמלות מגואלות בדם ובלב דואב.  ובדיוק לאחר תשעה\r\nחודשים ילדו ממזרים.\"\r\n\"אצל היהודים אין רוצחים כאלה,\" אמר יעקב.\r\n\"באמת? והפריצים היהודים מה עושים?\"\r\n\"ליהודים אין פריצים.\"\r\n\"ולמי שייכות האדמות?\"\r\n\"היהודים אין להם אדמות.  כשהיו היהודים בארצם,  הם\r\nעיבדו את האדמה והיו להם כרמים וזיתים.  אבל כאן,\r\nבפולין,  הם מתפרנסים ממסחר וממלאכה.\"\r\n\"ולמה זה? אצלנו אמנם לא טוב,  אבל כשעובדים\r\nבחריצות ויש אישה נאמנה,  מגיעים למשהו.  סטאך היה\r\nגבר חזק,  אבל עצל.  היה צריך להיות בעלה של בּאשה,\r\nלא שלי.  הכול דחה למחר.  קצר את החציר והשאיר אותו\r\nעד שנרטב בגשם.  רצה רק לשבת בבית-המרזח ולפטפט.\r\nלא נועד להאריך ימים.  בליל החתונה חלמתי שהוא מת\r\nופניו שחורות.  לא סיפרתי לאיש,  אבל ידעתי שהוא לא\r\nיחיה הרבה.  ביום שקרה האסון,  לא היה בכלל מזג-האוויר\r\nרע.  פתאום הבריק ברק ופרץ אלינו דרך החלון.  הוא\r\nהתגלגל כתפוח של אש וחיפש את סטאך.  סטאך יצא\r\nקודם מן הבית והברק טס לתוך האסם ושם השיג אותו.\r\nנכנסתי אל האסם וראיתי שהפנים שלו שחורות כמו\r\nפיח.\"\r\n\"גם איזה חלום טוב את חולמת לפעמים?\"\r\n\"כן.  הלוא סיפרתי לך.  ראיתי שאתה תבוא.  לא בחלום\r\nאלא בהקיץ.  אמא בישלה כופתאות של שיפון ואבא שחט\r\nאז תרנגולת כי היה לה גידול במקור.  יצקתי את המרק\r\nעל הכופתאות והוא היה מלא 'עיניים'.  הבטתי בו וערפל\r\nהסתלסל מעל לקערה.  ופתאום ראיתי אותך כמו שאני\r\nרואה אותך עכשיו.\"\r\n\"מניין לך כוחות כאלה?\" שאל יעקב לאחר שתיקה\r\nקצרה.\r\n\"אני לא יודעת,  יעקב,  לא יודעת.  אבל זה שנועדנו זה\r\nלזה,  זה בטוח.  אבא הביא אותך מהיריד,  ולי התחיל הלב\r\nלהלום כמו פטיש.  לא היתה לך אפילו כותונת עליך,  ואני\r\nתיקנתי כותונת של סטאך והלבשתי אותך.  הייתי אמורה\r\nלהתארס לוַאצֶק,  אבל אחרי שראיתי אותך,  נמחקה לי\r\nהדמות שלו מהלב.  מָרילָה לועגת לי עד היום.  הוא נפל\r\nלידיה כפרי בשל.  לא מזמן הייתי אתם בחתונה והוא,\r\nאחרי ששתה קצת יותר מדי,  פרץ בבכי והתחיל לדבר אלי\r\nכמו שדיבר קודם.  ממש התביישתי לפני הנשים.  מרילה\r\nכמעט קברה את עצמה חיה. אבל אני רוצה אותך,  יעקב,\r\nרק אותך!\"\r\n\"ואנדה,  את חייבת להוציא מחשבות כאלה מלבך.\"\r\n\"למה,  יעקב,  למה?\"\r\n\"כבר אמרתי לך לא פעם אחת.\"\r\n\"אני לא מבינה אותך, יעקב.\"\r\n\"האמונה שלך היא לא האמונה שלי.\"\r\n\"כבר אמרתי לך: אם אתה רוצה, אקבל את האמונה\r\nשלך?\"\r\n\"אי-אפשר לקבל את האמונה שלי מפני שחושקים\r\nבגבר.  את האמונה שלי אפשר לקבל רק אם מאמינים\r\nבאמת באלוהים ובתורתו.\"\r\n\"אני מאמינה במה שמאמין אתה.\"\r\n\"ואיפה היינו חיים? כאן,  כשמקבל עליו נוצרי את הדת\r\nהיהודית שורפים אותו על המוקד.\"\r\n\"חייב להיות איזה מקום בשביל אנשים כמונו.\"\r\n\"אולי במדינות התורכים.\"\r\n\"אז בוא נברח לשם.\"\r\n\"איך? אינני מכיר את ההרים.\"\r\n\"אני מכירה.\"\r\n\"המדינות התורכיות רחוקות.  יאסרו אותנו בדרך.\"\r\nהשניים השתתקו.  פניה של ואנדה היו אפופות צל\r\nכולן.  מרחוק נשמע יִדלול חרישי מלא כיסופים,  כאילו\r\nהבין הרועה באיזו מצוקה נתונים יעקב וואנדה והוא\r\nמקונן על מר גורלם.  רוח קלה ניעורה ואוושת הענפים\r\nהתערבבה ברחש נחל ההרים שירד בין הסלעים.\r\n\"בוא אלי,\" אמרה ואנדה,  בנעימה שחציה פקודה\r\nוחציה תחינה.  \"אתה חייב להיות שלי.\"\r\n\"לא... אינני יכול... אסור...\"\r\nפרק שני\r\nא\r\nהדרך במורד ההר היתה קשה לה מן הדרך במעלהו,\r\nראשית,  משום שנשאה אז שני כדים מלאים חלב,  ושנית,\r\nמשום שלבה היה עצוב.  ואף-על-פי-כן כמעט רצה.\r\nהפחד הוא שהחיש את צעדיה.  השביל עבר בתוך יער,  בין\r\nסבכי שיחים,  עשב גבוה.  עבי הצמחייה היה מלא\r\nרחשושים,  מלמולים.  ואנדה ידעה היטב שכל מיני מזיקים\r\nולֵצים אורבים לה שם והם מסוגלים לעולל לה כל מיני\r\nתעלולים: להניח אבן-נגף על דרכה,  להיתלות על אחד\r\nהכדים ולהכריע אותה לארץ,  לקשור לה קשרים בשערה\r\nולסבכו,  לזהם את החלב בצואת שדים,  ומה לא.  הכפר\r\nוההרים סביבו מלאים רוחות רעות.  כל בית יש לו\r\nרוח-הרפאים שלו שמקננת מאחורי התנור.  הדרכים\r\nשורצות אנשי-זאב, טְרוֹלים ומכשפות,  כל אחד מהם\r\nותעלוליו.  היא צועדת שם והרוחות פורשות לה רשתות.\r\nינשוף שורק. צפרדעים שקול אנוש להן מקרקרות.\r\nאי-שם, לא הרחק מכאן, משוטט קוֹבַּלט השד הפיתום.\r\nואנדה שמעה את קול נשימתו הכבדה, חרחור כשל שחוט.\r\nאבל חזקים מן הפחד הם יסורי האהבה. דווקא משום\r\nשהעבד הזה השיב את פניה,  לא חדקה להשתוקק אליו.\r\nהתאווה בערה בכל אבר מאבריה.  לכול היתה מוכנה:\r\nלעזוב את הכפר,  את הוריה,  את משפחתה,  לצאת לנדוד\r\nעם יעקב ערומה וחסרת כול.  אבל הוא דחה אותה בכל\r\nמיני תירוצים.  שוב ושוב אמרה ואנדה בלבה שאין זה\r\nצריך להעליב אותה.  וכי מה הוא? פחות מקבצן.  לו רק\r\nרצתה,  היתה יכולה לבקש מאחד הבחורים בכפר לרצוח\r\nאותו ואיש לא היה פוצה פה ומצפצף. אבל מה הטעם\r\nלהרוג מישהו שאת אוהבת? הכאב חונק את גרונה.\r\nהעלבון סוטר לה על פניה.  מיום שבגרה רודפים אחריה\r\nהגברים - מאחיה עצמה ובשרה ועד הפרחח הרועה\r\nאווזים.  אבל יעקב הזה,  כנראה,  חזק ברוחו יותר מכל\r\nהאחרים.\r\n\"הוא מכשף, מכשף!\" דיברה ואנדה אל עצמה.  \"אין\r\nזאת אלא שכישף אותי!\"\r\nאבל איפה הסתיר את הכישוף הזה? בתוך קשר\r\nבשמלתה? הצמיד משהו אל גדילי סודרה? הדביק קווצת\r\nשיער שבראשה? בכל מקום חיפשה ולא מצאה כלום.\r\nבכפר גרה מכשפה, מַציוֹכה הזקנה,  אבל ואנדה לא יכלה\r\nלבטוח בה משום שהיא קצת משוגעת ומגלה בפטפוטיה\r\nאת כל הסודות. כל-כך היתה ואנדה שקועה במחשבותיה\r\nעד שלא שמה לב שהיא כבר בעמק. בקתתו של יאן בז'יק\r\nעמדה לרגלי ההר,  קורותיה המתמוטטות מכוסות טחבים,\r\nגג הקש מוקף קִנים, חלון אחד חסום בשלפוחיות השתן\r\nשל פרות והאחר פתוח כדי שיצא בעדו העשן של\r\nהכיריים. בחורף הבהבה פתילה בשבר כלי של חרס או\r\nהבעירו קיסמים, אבל בקיץ לא הרשה האב להדליק שום\r\nאור. ואף-על-פי שגם הקירות היו שחורים לא שררה שם\r\nאפלה, וּואנדה ראתה הכול כמו ביום.\r\nאביה כבר שכב על משכבו במותנייה קרועה ומכנסיים\r\nמטולאים,  יחף.  לעתים נדירות פשט את בגדיו.  קשה היה\r\nלהבחין אם הוא ישן או נח.  אמה ובַּאשה ישבו בחושך\r\nוקלעו חבל של קש.  כל בני הבית ישנו במיטה רחבה\r\nאחת.  וגם היא,  ואנדה.  פעם,  כשוואנדה עדיין היתה\r\nבתולה ואנטק רווק,  היה האב עולה על האם לפני השינה,\r\nוהילדים היה להם על מה לצחוק.  אבל אנטק שוב לא\r\nבבית וזוג הזקנים כבר חלשים מכדי להשתעשע ככה.\r\nחששו שבקרוב ייפח האב את נשמתו. אנטק, שרצה לקבל\r\nאת המשק,  היה בא לכאן כל כמה ימים ושואל בלי בושה:\r\n\"אז מה? אבא עוד חי?\"\r\n\"כן,  הוא חי,\" היתה עונה אמא-בז'יק,  שכבר רצתה גם\r\nהיא להתפטר מן הזקן.  הוא לא היה שווה את הלחם\r\nשאכל.  חלש היה,  משמים,  רגוז.  כל היום גיהק.  סוחב היה\r\nומביא עצים כמו בונה: עצים דקים ועקומים שלא צלחו\r\nאלא להסקה.\r\nבבקתה מיעטו לדבר.  האם כעסה על ואנדה משום\r\nשאינה נישאת לאחד הגברים שבכפר.  בעלה של בַּאשה,\r\nווֹיצֶך,  נתקף אחרי החתונה במרה שחורה וחזר אל בית\r\nהוריו.  באשה כבר ילדה שלושה ילדים - אחד לבעלה\r\nושני ממזרים,  אבל כולם מתו.  בני הזוג בז'יק שכלו גם\r\nהם שני בנים,  שניהם צעירים וחסונים כאלונים.  המשפחה\r\nשקעה באבל,  במרירות ובריב אילם שלא חדל אף פעם,\r\nשרתח ובעבע כמו דייסה מתבשלת.\r\nשותקת יצקה עכשיו ואנדה את החלב בסירים.  מחצית\r\nממנו היתה שייכת לסוכן זאגאייק.  היתה לו בכפר מגבנה.\r\nבשאר החלב עמדה המשפחה להשתמש למחרת\r\nלתבשילים ולשתייה עם לחם.  בהשוואה לבתים אחרים\r\nידעו כאן שובע.  בקיטון,  שהיתה בו מטחנת-היד,  עמדו\r\nשק של שיפון ושק של שעורה.  בחלקה השדה של בז'יק\r\nהיו פזורות פחות אבנים מבשדות אחרים. שנים רבות\r\nסיקלו אותה בני המשפחה ומן האבנים עשו גדר.  אבל\r\nהאוכל אינו הכול.  האב התאבל על הבנים המתים,  לא\r\nסבל את אנטק ואת כלתו מרישה,  שנא את באשה על\r\nהתנהגותה המופקרת.  את ואנדה אמנם אהב,  אבל כבר\r\nשנים היא אלמנה ואין לו נחת ממנה.  בין האם ואנטק\r\nובַּאשה נרקמה ברית חשאית.  הם ראו עצמם כחבורה\r\nאחת,  התלחשו לעיני ואנדה כלעיני זרה.  אבל ואנדה\r\nניהלה את המשק.  אפילו אביה שאל לדעתה מתי ומה\r\nלזרוע ומתי לקצור,  נועץ עמה בכל דבר קטן.  ראש של\r\nגבר היה לה,  וכשאמרה משהו,  היה אפשר לסמוך על זה.\r\n>> סוף חלק חמישי, סוף עמוד 31",
    "Author": "יצחק בשביס זינגר",
    "Language": "יידיש"
}