{
    "Article-name": "הגמד של מנדל",
    "Article-text": "\r\nהערת המתרגמת\r\nאף על פי שספר זה עוסק בגנטיקה ובהנדסה גנטית,  אין\r\nהקוראים צריכים להיות בקיאים בתורה זו כדי לקרוא\r\nוליהנות ממנו הנאה שלמה.  לפיכך לא הוסברו המונחים\r\nהגנטיים בהערות שוליים,  אם לא עשה כן המחבר.  עם\r\nזאת,  כדאי לדעת שהמחבר משתמש במונחים גנטיים\r\nלשמות של כמה מדמויות הספר וכן לשמות כל פרקי\r\nהספר.  רבים ממונחים אלה הם כפולי משמעות (למשל,\r\nהמונח\r\nnonsense\r\n,  שפירושו גם שטויות),  אך לא תמיד\r\nנשמר כפל משמעות זה במונחים הגנטיים המקבילים\r\nבעברית והמונח הגנטי המקביל ל-\r\nnonsense\r\nבעברית\r\nהוא פָּסָק).  במקומות אלה תורגם המונח תרגום מילולי,\r\nאך כדי שלא יטעו הקוראים לחשוב כי לפניהם המונח\r\nהמקובל בעברית,  נוספה לשם הפרק הערת הסבר.\r\nייעוץ מדעי לתרגום: פרופ' עמירם רונן, האוניברסיטה העברית\r\n--\r\nגֶנוֹם\r\nהד\"ר בנדיקט למברט,  בנדיקט למברט המהולל,  בנדיקט\r\nלמברט קטן הקומה,  בנדיקט למברט האמיץ (שמות-תואר\r\nשעוקפים בזהירות את העיקר) קם לנאום לפני משתתפי\r\nסימפוזיון מנדל.  מחיאות הכפיים גוועות.  הדממה -\r\nעיניים מביטות,  נשימה עצורה,  ידיים קפואות על מחברות\r\nשחולקו באדיבות חברת התרופות \"יוּאיסוֹן\r\nפַרמַסיוּטיקלס\" - מוחלטת.  לנגד עיני הדוקטור הטוב,\r\nערוכים בשורות כמו מבחנות דגימה בכוֹנָן מבחנות,\r\nנמצאים כל הפֶנוֹטִיפִּים שיכול אדם לבקש לראות: זכר\r\nונקבה,  רזה ושמן,  ארך-גולגולת וקצר-גולגולת,  נורדי,\r\nים תיכוני, סלווי, מונגולואידי (שלושה), נגרואידי (אחד),\r\nיש כאן סנטרים מגוּמָּמים (אוֹטוֹזוֹמִי דוֹמִינַנְטִי [ההערות\r\nהן של המחבר,  אלא אם כן צוין אחרת]) ונורמליים,\r\nשֵער מקורזל (אוֹטוֹזוֹמִי דוֹמִינַנְטִי) וחלק עיניים כחולות\r\n(אוֹטוֹזוֹמִי רֶצֶסִיווִי,  כנראה שולטים בו גנים בשני אתרים\r\nשונים) וחומות וירוקות,  עור לבן,  חום,  צהוב ושחור\r\n(שליטה פוליגנית),  גולגולת קירחת (אוֹטוֹזוֹמִי דוֹמִינַנְטִי\r\nמוגבל לזְווִיג) ושעירה.  נדמה כאילו המארגנים\r\n(\"האגודה המנדליאנית של אמריקה\" בשיתוף עם \"יוּאִיסוֹן\r\nפַרמַסיוּטקלס\" ואוניברסיטת מַסַרִיק בבְּרְנוֹ) פרשו מכמורת\r\nעל שלל המגוון האנושי כדי להעלות ברשתם תערובת\r\nגנטית ייצוגית.  ובכל זאת...\r\n... ובכל זאת יש אחידות ברורה וגלויה לעין כול,  אך\r\nרק הדמות הכמו-קטומה הניצבת על הבימה נותנת עליה\r\nאת דעתה; כל אחד ואחד מן הצופים הרציניים כלול בתואר\r\nנורמלי מבחינה פֶנוֹטִיפִּית\r\n.\r\nבמקום בולט על דוכן המרצים,  מחווה מורגלת חסרת\r\nחשיבות כרונומטרית.  אחר-כך הוא מחייך,  מעיף מבט\r\nבדף רשימות (אף הוא מועט ערך בסיוע לזכרון),  מכחכח\r\nבגרונו ופותח ואומר: \"כולנו ביקרנו במנזר.\" הם ביקרו.\r\nאחדים מנענעים בראשיהם בהסכמה,  רוצים להסכים אתו,\r\nרוצים להשביע את רצונו,  רוצים לפצות בדרך כלשהי.\r\n\"כדי להגיע לשם,  כולנו עברנו,  בלי משים,  בכיכר הגדולה\r\nשבחוץ,  שאבות העיר שינו את שמה למֶנדלוֹבוֹ נַמֵסטיֵה\r\nלכבודו.  בימיו של גרגור מנדל עצמו ועוד שנים רבות\r\nאחרי כן נקראה הכיכר פשוט קְלוֹסטֶרפְּלַץ,  כיכר המנזר.\r\nעד אמצע המאה הזאת היא שכנה בעיבורה של העיר,  בין\r\nהר שְפִּילְבֶּרֶג ובין השדות המוצפים שעל גדות נהר\r\nסְוַרְטְקָה.\"\r\nשיעור היסטוריה? הם שואלים את עצמם; תכנון\r\nאורבאני? מדיניות מוזיאונית בהקשר של ענף תיירות\r\nמתפתח? ראשים נעים.  עיניים מזדגגות.  הבידור אולי תם.\r\nיום חם היום.\r\n\"הקלוסטרפלץ היה המקום שנערכו בו הירידים.  היו\r\nשם דוכנים שבולעי-אש נשפו בהם להבות אש מפיותיהם,\r\nודובים רקדו,  וכייסים כייסו למחייתם.  זה היה גם מקום\r\nשל מופעי תִפלצוֹת,  מקום שהוצגו בו קבל עם ועדה בעלי\r\nמומים לצפות בהם באימה ובתיעוב ובשעשוע.  אנשים\r\nכמוני...\"\r\nוהם מונחים בכף ידו כאפונים שקולפו זה עתה\r\nמתרמילם.\r\nגם תאומים שלובים. גברות מזוקנות,  בוודאי.  ענקים\r\nאַקרוֹמֶגָלים,  אנשי קרנף,  אנשי פיל,  ילדים בעלי עור\r\nקשקשי וסנפירים במקום זרועות,  בעצם,  כל מגוון המוּם\r\nוהאסון האנושיים.  ואתם,  גבירותי ורבותי,  הייתם באים\r\nלנעוץ מבטים.  באנשים כמוני.\"\r\nדממה.  האם יניח מישהו ברוב פזיזותו לסיכה ליפול?\r\nהאַשְמָה היא חומר מוחשי באווירה,  אד שמגרה את דרכי\r\nהנשימה וצורב את העיניים.  אף שהאיש הגוץ על הבימה\r\nמביט אליהם בעיניים נורמליות מבחינה פנוטיפית\r\n(חומות),  דבר זולתן אינו נורמלי בו.  גופו אינו נורמלי,\r\nפרצופו אינו נורמלי,  גפיו אינם נורמליים.  מצחו אדיר\r\nותווי-פניו פחוסים,  בולדוגיים.  גשר אפו מעוך,  פיו ולסתו\r\nבולטים.  גפיו קצרים ומעוקלים,  אצבעותיו אינן אלא אונות\r\nבשרניות. גובהו מטר אחד ועשרים ושבעה סנטימטרים.\r\n\"גרגור מנדל הוא שנתן בידינו להבין את כל זה,\r\nוההבנה הביאה עמה כמין קבלה.  הוא התבונן באפונים\r\nוראה בהם את יחידות כוח ההורשה,  שלטוב או לרע,  יש\r\nלכולנו.  הוא היה גליליאו של הביולוגיה,  שראה את\r\nהירחים האלה בפעם הראשונה,  ובבהירות ראה אותם,  כפי\r\nשאנו רואים אותם היום,  אף-על-פי שלא היה לו כל\r\nמכשיר לעזרתו וכל חומר להשליך עליו את חזונו.\"\r\nלגימת מים,  לשם הרושם,  ולא בשל הצמא דווקא.\r\nתנועות ידיו למודות,  כמעט פרי חזרות.  הוא רגיל לכל\r\nזה,  חש בכל תנועה באולם,  בכל שיעול,  בכל לחישה,\r\nבכל מבט של כל עין.\r\n\"שמונה שנים עשה מנדל את ניסוייו באפונים בלבד.\r\nבסופו של דבר גידל מספר עצום של צמחים,  כשלושים\r\nושלושה אלף.  הוא פיתח פרשנות מדויקת,  מתמטית,\r\nלתוצאותיו.  ובתוך כך ניבא, במשתמע, את האופי\r\nההַפּלוֹאידי של הגַמֶטות והאופי הדִיפּלוֹאידי של תאי הגוף,\r\nוכן את הצורך בחלוקת הפְחתה ביצירת הגַמֶטות; ואיש\r\nלא ראה את חשיבות הדבר.  הוא היה איש ניסויים דגול\r\nכמו לואי פַּסטֶר,  שהיה בן זמנו ממש,  ואיש לא עמד על\r\nכך.  היה לו מוח חריף וממוקד יותר מלצ'רלס דרווין,  גם\r\nהוא בן זמנו ממש,  ואיש לא הקשיב.  הוא היה אחד מאותם\r\nאנשים שראייתם חורגת ממה שאנו קולטים בעינינו\r\nונוגעים בידינו,  ואיש לא היה שותף לתובנתו,  והמילה\r\nתובנה,  שפירושה ראייה לפנימם של דברים,  היא המילה\r\nהמדויקת. תפיסת הטבע של מנדל היתה כזו של פסטר,\r\nשיכול להגות בנגיף בלי שראה אותו מימיו,  או של\r\nמֶנדֶלֶיֶב, שיכול להגות ביסודות שעדיין לא התגלו, או\r\nשל תומסון, שיכול לצייר לו חלקיקים קטנים עוד יותר\r\nמהאטום. כמותם,  מנדל העמיק לחדור מבעד לפני השטח\r\nהמארג של הטבע,  וראה את האטומים של התורשה\r\nראייה ברורה כפי שכל דַלטוֹן או רַתרפוֹרד ראו את\r\nהאטומים של החומר; ואיש לא שם לב. הוא היה איש\r\nחזון אמיתי,  בזמן שאדם כמו דרווין לא היה אלא נטורליסט\r\nאפור,  שרקח מתצפיות של השכל הישר דייסה של\r\nתיאוריה טאוטולוגית חסרת חוּמרה ודיוק,  שפגם פטאלי\r\nשוכן עמוק בתוכה.  ואיש לא שם לב.  מנדל הגיש לנו את\r\nמוצאנו ואת גורלנו לבדיקה,  ואיש לא שם לב...\"\r\nהם מחאו כפיים אחרי ההרצאה,  גלים גדולים של\r\nמחיאות כפיים ששטפו את אולם ההרצאות; אבל תסלחו\r\nלי אם אומר שאני רגיל לזה. מחושל בזה,  בעצם. תבינו,\r\nהם ימחאו כפיים לכל דבר שאעשה - זו אחת הדרכים\r\nלהשקיט את רגש האשם המקנן בכולם.\r\nרגש אשם? איך ייתכן? אין זו אשמתו של איש,  לא\r\nכן? אין להאשים איש שגופי הוא הגוף הגמוּד המעוות\r\nהזה, הכלא הזוועתי הזה של משמנים וסחוס וגדילי בשר?\r\nאינך יכול להאשים אלא את ידו הרעה של המקרה...\r\nרגש האשם שלהם הוא רגש האשם של הניצוֹל.\r\nהיושב-ראש קם על רגליו,  קורן כמו מנהל קרקס,\r\nוביקש שקט.  \"אני בטוח שכולנו מעריכים את בן על שבא\r\nלכאן ושיתף אותנו בראייתו החודרת.\" הוא חייך אלי.\r\nאנשים מתחו את צווארם לראות.  \"אני מקווה שלא יכעס\r\nאם אומר שהוא לא רק מנדלאי גדול,  אלא\" - האם באמת\r\nהביט אלי בבקשת הסכמה? חוששני שזאת אכן עשה -\r\n\"גם אדם אמיץ מאוד.  גבירותי ורבותי,  קבלו את הד\"ר בן\r\nלמברט!\"\r\nקרשצ'נדו של מחיאות כפיים,  כמו רעם גשם על גג\r\nפח.  מבזקים הבהבו כמו ברקים בסערה.  ים של בני-אדם\r\nהתנועע ורעם.  הם אפילו עמדו בתור ללחוץ את ידי,\r\nכצליינים העומדים בתור לנשק את פסלו של קדוש מעונה.\r\nאולי קיוו שבמגע זה יקבלו משהו מֵחִין סגולותי,  מאותו\r\nהאומץ שדיבר עליו היושב-ראש.  מזכירת האגודה,\r\nגְרַווֶנסטין שמה,  רכנה לעברי,  לאשר את השבח של\r\nהיושב-ראש.  היא היתה גִדלת-ממדים (שַמְנוּת (הגן\r\nOBS\r\n),\r\nכנראה דוֹמִינַנְטִי בזרוע הארוכה של כרומוזום 7) ורוטטת,\r\nהר של בשר דאגני וטורח עטוף באריג פֵּיזְלי.  \"נהדר,\r\nבן,  נהד. כל-כך אמיץ,  כל-כך אמיץ...\"\r\nאמיץ.  זו היתה מילת השעה.  אבל כבר אמרתי לג'ין\r\nפעמים רבות,  כדי להיות אמיץ צריך שתהיה לך בחירה.\r\nסעודה אורגנה במסעדת המלון באותו הערב,  אירוע\r\nאיום עם רקדני-עם מוֹרַווִים וכינורות צועניים. עיתונאי\r\nמעיתון מקומי שאל אותי שאלות - \"מה הרעיון הכללי\r\nשל המחקרים שלך?\" \"זה נכון שאתה מבטא את הייחוס\r\nהמשפחתי שלך בעיסוקיך?\",  ואילו גְרַוֶנסטין והיושב-\r\nראש הקיפוני בחיבה ושמרו עלי כמו על ילד. הצילה אותי\r\nקריאה ברשת הכריזה הפומבית: \"שיחת טלפון לד\"ר\r\nלמברט,  שיחת טלפון לד\"ר למברט.\"\r\nנמלטתי אל המְבוֹאָה. המלון נבנה לפני שירד המסך\r\nעל הרפובליקה העממית,  והמבואה היתה גולמית וזולה\r\nכמו תחנת רכבת. ציפית לראות זמני יציאת רכבות על\r\nלוח המודעות,  וכמעט הופתעת למצוא תחת זאת את\r\nתוכנית האירועים בסימפוזיון מנדל: סמינר במחלקה\r\nלביולוגיה מולקולרית באוניברסיטה,  הרצאה על\r\n\"האֶוּגניקה (השבחת גזע) החדשה\" מאת ד\"ר בנדיקט\r\nלמברט,  ביקור בספריית המנזר.  אפשר להזמין מקומות\r\nלטיול אל מקום הולדתו של מנדל על-יד אוֹלוֹמוֹץ'.  ד\"ר\r\nדניאל הרטל מבית הספר לרפואה של אוניברסיטת\r\nוושינגטון יתהה \"מה חשב גרגור מנדל שהוא גילה?\"\r\nהרמתי את ידי והקשתי על דלפק הקבלה.  \"יש שיחה\r\nבשבילי.  טלפון.\"\r\nפקידת הקבלה הציצה מעבר לקצה.  היה לה קו שער\r\nמפרצי ותנוכי אוזניים דבוקים (שתי התכונות כנראה\r\nאוֹטוֹזוֹמִיות דומיננטיות). אתה שם לב לדברים\r\nכאלה.  מוחך נעשה ער להם.  עיניים חומות.  שֵער חום.\r\nנורמלית מבחינה פנוטיפית.  ראיתי את הארשת המוכרת\r\nחולפת על פניה כשראתה אותי: הפתעה,  גועל ועניין דאגני\r\nמשמשים בערבוביה מגושמת,  והכול מהודק יחד באי-\r\nאמון.  \"יש שיחה לד\"ר למברט,\" היא אמרה.\r\n\"אני ד\"ר למברט.\"\r\n\"אתה ד\"ר למברט?\"\r\n\"אני ד\"ר למברט.\"\r\nאי-האמון כמעט ניצח.  היא כמעט הכחישה את עצם\r\nהדבר. ואז משכה בכתפיה והצביעה על שורת תאים מעבר\r\nלמזרקה - \"קבל אותה שם,\" - ושבה לשייף את\r\nציפורניה.\r\nקול שברירי,  שהוחלש בגלל המרחק בגלל החיבורים\r\nהחשמליים,  בגלל החרדה,  לחש באוזני.  \"זה אתה,  בן?\"\r\n\"ג'ין.  איפה את?\"\r\n\"בבית-חולים.\"\r\n\"התינוק...?\"\r\n\"הם רצו שאבוא מוקדם.  הגיל שלי,  או משהו כזה.\r\nכולם כל כך נחמדים...\"\r\n\"הוא בסדר?\"\r\n\"הם אומרים שהוא בסדר גמור.\"\r\n\"איך השגת את המספר שלי?\"\r\nמלמול וצפצוף אי-שם על הקו.  \"צלצלתי למכון.  לא\r\nתאחל שיהיה לי מזל?\"\r\nאמרתי לה שהיא לא זקוקה לו.  אמרתי לה שלמזל אין\r\nחלק בזה.  ובכל זאת איחלתי.  אחר-כך חזרתי לסעודה,\r\nאל הקולות הרמים והמגוונים של גרוונסטין,  אל הכרכורים\r\nשל היושב-ראש והפיזוזים של רקדני-העם ואל שאלות\r\nההבל של הכתב.\r\nמוטציה\r\nלמחרת בבוקר התנתקתי מן הסימפוזיון.  יצאתי מהמלון\r\nוהלכתי לבדי ברחוב הוּסוֹוָה,  השדרה הרחבה שעוברת\r\nבין מרכז העיר ובין הר שפילברג המיוער.  אנשים נעצו\r\nבי מבטים.  בסוף השדרה פניתי בהצטלבות עם רחוב\r\nפֵּקַרְסְקָה,  במקום שהחשמליות עומדות בתור לפני אורות\r\nהרמזורים,  ואנשים נעצו מבטים.  המשכתי במורד ההר\r\nאל אַלטבְּרין, סטַארֵה בְּרְנו,  ברנו הישָנה (ישנה לא רק\r\nבשמה),  עברתי על פני בניינים מתפוררים ומלוכלכים\r\nמהמאה שעברה; והאנשים הטובים של העיר נעצו בי\r\nמבטים.  אתה מתרגל לזה.  אין זה המבט הישיר,  מבט של\r\nמה-יש-לנו-כאן? הם יודעים מיד מה יש להם כאן.  אולי\r\nזה מבט של איש-זה-אלמלא-גחמת-האל-הוא -אני,  מבט\r\nערמומי ואלכסוני,  הפנים פונות לכאורה ובכוונה בקו\r\nמשיק לקו הראייה.  אישה אחת הצטלבה.  אישה אחרת,\r\nבזמן שהשתהיתי להביט אל איזה חלון ראווה זול וסר\r\nטעם,  נגעה בי בחשאי.  הם עושים את זה,  תדעו לכם.  זה\r\nמביא מזל.\r\nומה חיפשתי אני? גם אני מזל? אני חשבתי על ג'ין,\r\nכמובן.  חשבתי על ג'ין וחשבתי על המזל,  שאינו אלא\r\nהמקרה המסתתר תחת שם בדוי - עריצותו של המקרה.\r\nלמרגלות ההר הגעתי אל מֶנדלוֹבוֹ נַמֵסטיֵה.  באוויר\r\nעמד הריח כבד של כְּשוּתנית חרוכה ממבשלת בירה\r\nסמוכה.  חשמליות עברו ברחוב בקול רועם,  נכנסו ויצאו\r\nמן הכיכר כמו אוויר הממלא ומרוקן את ריאות העיר.\r\nנוסעים המתינו בטורים משמימים. חציתי את הכביש ליד\r\nהרמזורים (נהגים נעצו מבטים) והתקרבתי אל המנזר.\r\nהבניינים היו אדומי גגות ולבני קירות,  מסבירי-פנים\r\nושלווים לעומת המִתמָכים כהי הלבֵנים והצריחים הגותיים\r\nשל הכנסייה: הרציונלי צומח מתוך האי-רציונלי,  אם\r\nתרצו. אתה מחפש סימנים כאלה,  לא? - יצירות האדם\r\nספוגות במשהו מן הרוח שבה נוצרו. כפי שאתה מביט\r\nאל האדם עצמו ותוהה על הכוחות שבראו אותו.\r\nהלכתי סביב החומה הדרומית הארוכה של המנזר אל\r\nהשער. מעל הכול - שא עיניך לרגע מעל המדרכות,\r\nמעל הגגות האדומים,  מעל מגדל השעון של הספרייה\r\nוצריח הכנסייה,  מעל הדירות המטונפות,  מעל כל הרובע\r\n- מעל הכול עמד מבצר שפילברג,  שבו היו הקיסרים\r\nהאוסטרים כולאים את אסיריהם הפוליטיים. מעניין\r\nלחשוב שבזמן שהתגלו והלכו סודות הגנטיקה בפעם\r\nהראשונה כאן למטה,  בגן האחורי של המנזר,  התגלו סודות\r\nהדמוקרטיה והחתרנות בפעם האלף בבורות-הכלא\r\nלמעלה על ההר: הטבע,  הן האדם הן הצמח,  תחת עינויים.\r\nהאם הוא ידע על כך? מובן שהוא ידע.  ומה הוא חשב על\r\nכך,  אה? ב- 1858 חדלו ההבסבורגים להשתמש בשפילברג\r\nככלא פוליטי,  אבל ממקום שכזה אי-אפשר להסיר את\r\nהכתם.  בתוך מאה שנה השיב הגסטפו את המקום לשימוש.\r\nהבטתי פנימה בעד שער הגן.\r\nKlaster\r\n,  מנזר.  בניינים\r\nלבנים תחמו את מרחב הדשא ושיוו למקום משהו\r\nמאווירתו של קולג' אוניברסיטאי; גַּן הסֶּגֶל, אולי.  כמעט\r\nציפית לראות דמויות בגלימות.\r\nכמו כל אדם,  אני מתייחס בחשד לקריאת הרגש,  אבל\r\nאני גלוי-לב.  אני מודה שהרגשתי התרגשות מוזרה\r\nכשעמדתי שם,  תחושה שהכול התמקד איכשהו בזה:\r\nהמרחב הזה,  הבניינים חמורי-הסבר האלה,  בגגותיהם\r\nהאדומים ובחלונותיהם הגמלוניים,  מקום שקט זה תחת\r\nשמי קיץ,  ואישה מהלכת בשביל עם כלבה (דַאקֶל),  וגנן\r\nמעשב,  ושני אנשים פוסעים אל המעבר המקומר שבקצה\r\nהשני,  ושלט שאומר,  מנדליַאנוּם.  כן כן,  הרגשתי משהו\r\nכשעמדתי והבטתי מעבר למדשאות: משהו שנע במעיים\r\nובמוח,  משהו שחומק מאחיזתן של מילים.  בערוגות\r\nשמתחת לחלונות גידל לראשונה את צמחיו. במלבן החצץ\r\nהארוך הזה,  החוצה את הדשא,  עמדה החממה שלו,  שם\r\nטיפל באפונים,  ממלמל לעצמו,  סופר וממַספֵּר,  נוגע קלות\r\nבמברשת שְעַר-הגמל,  זורע זרעים,  סופר שוב,  תמיד\r\nסופר... בחלקת השדה הזאת התחיל הכול,  כאן הצית הנזיר\r\nהעקשן פתיל שעתיד לבעור באין רואה שלושים וחמש\r\nשנים,  עד שהתגלו מחקריו ב- 1900,  והתפוצצה הפצצה\r\nסוף-סוף.  הפיצוץ עדיין נמשך.  הוא אפף אותי משעת\r\nהיווצרותי.  אולי הוא יאפוף את כולנו בסופו של דבר.\r\nבחלקת השיחים בקצה השני של הגן עומד פסל.\r\nמרחוק הוא נראה כמו מלאך הפורש את זרועותיו על\r\nהנשמות בתופת.  מקרוב,  אין זה מלאך כמובן,  אלא דמות\r\nאנמית ורגילה בגלימת כומר הפושטת את זרועותיה על\r\nערוגה של אפונים מפוסלות:\r\nפ' גרגור מנדל\r\n1884-1822\r\nלרגלי הפסל מישהו זרע שורת אפונים,  ועל מסד הפסל\r\nעצמו היה מונח זר קטן של פרחי בר.  כמעט נדמה כאילו\r\nמאז מותו הוא נהיה נושא לפולחן סודי,  כאילו גנטיקאים\r\nיראי-שמים מתגנבים בלילה ומניחים בחשאי את\r\nמנחותיהם לקדוש שלהם.\r\n\"מאיפה באתי?\" שאלתי את אמי פעם אחת.  עוד לא\r\nמלאו לי ארבע שנים אז,  אבל אפילו בגיל הזה זיהיתי את\r\nהכאב בארשת פניה כשניסתה לענות - תערובת של חוסר\r\nאונים ואשמה - ומעולם לא שאלתי שוב.  עכשיו אני\r\nשואל את עצמי מתי סיפרו לה עלי בפעם הראשונה,  איך\r\nבישרו לה את הידיעה.  רופא-מיילד יכול לעמוד על כך\r\nמיד,  כמובן.  האבחנה פשוטה וברורה.  אבל לאם אוהבת\r\nהשוכבת במיטה אחרי הלידה,  תינוק מקומט אחד הוא\r\nכמו כל תינוק אחר - העצמות עדיין לא התפתחו,  וידה\r\nהרעה של המוטציה עדיין לא הספיקה לחולל את עיוותיה.\r\nאני שואל את עצמי איך סיפרו לה? אני שואל את עצמי\r\nאיפה....?\r\nאבי מעולם לא הישיר אלי מבט,  אתם יכולים לתאר\r\nלעצמכם דבר כזה? מעולם,  כל ימי חיי,  איני זוכר שהביט\r\nבי ישר. מבטו היה תמיד אלכסוני,  משיק,  כאילו ככה\r\nאולי לא ישים לב.\r\nאני יודע איך הראש שלכם עובד.  אתם מנסים לצייר\r\nלכם אותם בדמיונכם,  מנסים לתת להם צורה וגוף.  אתם\r\nמנסים לראות אם הם נורמליים.\r\nהם נורמליים.\r\nאני אפילו לא דומה להם.  כן,  כמובן,  אני חולק אתם\r\nכמה תכונות - השיער השחור,  העיניים החומות,  הסנטר\r\nהמגוּמם של אבי,  דברים כאלה; אבל אין שום דמיון\r\nבמבנה,  שום דמיון בפרצוף.  אני לא דומה לא לאבי ולא\r\nלאמי ולא לאחותי.  אין לי אפה של אמי,  ולא קו הלסת\r\nשל אבי,  ולא צורת המצח של סבי.  אני לעצמי.  \"אתה\r\nמיוחד,\" היתה אמי מתעקשת כשגררה אותי אל מומחה\r\nזה או זה מכל אותם מומחים - רופאי ילדים,  אורתופדים,\r\nנוירולוגים,  אורתודונטיסטים - שלא יכלו לעשות כלום.\r\n\"אתה מיוחד,  בגלל זה כל האנשים האלה מסתכלים עליך.\"\r\nזמן מה הלכתי שולל אחר הצהרותיה,  אפילו הייתי\r\nמצייר לי בדמיוני שהושתלתי בתוך הורי בידי חַיזָרים,\r\nאחד מקוקיות מידוויץ (\r\nThe Midwich Cuckoos\r\n,  ספר מדע\r\nבדיוני מאת ג'ון וינדהם, על 12 ילדים חסרי רגש שנולדו\r\nכולם בזמן אחד בכפר קטן באנגליה). אבל עד מהרה\r\nנודעה לי האמת: אני בדיוק מה שאני נראה - סטייה,\r\nמוּטַנט,  תוצר של מקרה טהור ומרושע.\r\nהנה לכם תמונה: מִדבָּר עם שחר,  נמתח והולך אל\r\nהזריחה,  נמתח והולך אל קו הגבול המושלם של האופק.\r\nבאמצע המרחק משמאל יש מחשוף סלע; בקדמת התמונה\r\nקבוצת כלי רכב צבאיים וחבורת חיילים.  האנשים עצבנים.\r\nהם מדברים בקולות עמומים.  יש תחושה שמשהו עומד\r\nלקרות,  משהו חשוב מאוד,  אולי הוצאה להורג.  האנשים\r\nמתגרדים ובועטים באבנים ומביטים תכופות בשעוניהם,\r\nכאילו הזמן עלול פתאום להאיץ את מהלכו והם לא יהיו\r\nמוכנים.\r\nלמרות כל הציפייה הזאת,  הקול חסר הגוף שחורק\r\nויוצא מאחד מכלי הרכב אל אוויר הבוקר הדומם הצונן\r\nמפתיע אותם.  \"חמש דקות,\" הוא מודיע.  \"חובה על כל\r\nהסגל לחבוש מגן לעיניים.  חוזר,  כל הסגל...\"\r\nרחש קל של פעילות עובר בין האנשים כשהם מוציאים\r\nמשקפי מגן מתיקיהם וחובשים אותם.  מישהו פולט בדיחה\r\nעל זה שהם נראים כמו צפרדעים מחורבנות,  אבל איש\r\nלא צוחק.  כשהכול מוכן הם פונים ונועצים את עיניהם\r\nבמדבר,  כאילו תרים אחר משהו בעד העדשות העבות\r\nהצבועות.\r\nצופר מתחיל לייבב.  זהו צליל המדבר היחיד הנשמע\r\nבעוד הדקות מתקתקות ועוברות: בכי הצופר,  כמו\r\nהצופרים שהילילו ובכו על העיר בימי הבְּלִיץ,  רחל מבכה\r\nעל בניה מאנה להינחם.  ואז נדם קול הצופר,  והאנשים\r\nממתינים ורוח השחר הומה על הארץ,  קול רך ומקונן.\r\n\"עוד דקה אחת.\"\r\nוהדקה עוברת כמו מאה שנים.\r\n\"שלושים שניות.\"\r\nכעת אין שום מלמול.  האנשים עומדים דוממים,\r\nדמויותיהם מותוות כנגר חיוורון הוורד של הזריחה.\r\n\"חמש,  ארבע,  שלוש,  שתיים,  אחת...\"\r\nוהשחר בוקע פתאום, בהבזק, בדממה, כמו אבוריג'ינים,\r\nהאנשים עומדים שם ורואים שמש חדשה עולה,  מביאה\r\nעידן חדש.\r\nהאם אז קרה הדבר? האנשים חבשו משקפי רתכים\r\nנגד הבוהק,  אבל בו ברגע שהגיע אליהם הבזק האור\r\nהדומם,  הגיעו אליהם גם הקרניים האחרות,  קרני גמא;\r\nובעוד האור מסונן בעדשות הכהות של משקפי המגן,\r\nנישאו קרני גמא דקות וסמויות ועברו באין מעצור בעד\r\nבד ובשר ועצם.  במעברן,  האם נגעו בידיים רעות,  קלות\r\nכנוצה,  בתאים המתחלקים הטמונים בעומק אשכיו של\r\nאבי? האם זה הרגע שנוצרתי בו?\r\nיש לנו תצלום שלו מאותם ימים באוסטרליה,  והוא\r\nבמדי חיל ההנדסה המלכותי.  סַמָּל אריק למברט.  חיוכו\r\nקורן ומלא תקווה,  במידה רבה מפני שהצליח להימנע\r\nמשירות במלאיה.  במקום זה שלחו אותו לאוסטרליה,\r\nלמחקר בכלי נשק; וכשחזר הוליד אותי.\r\nהאם כך נהייתי מה שאני?\r\nמי יודע? מי יֵדע אי-פעם? ברור שזו היתה מוטציה\r\nיחידה איישם לאורך הקו,  שכן אני,  בדרך מנדליאנית\r\nכהלכתה,  דומיננט פשוט. חמישים אחוז מהגנים שלי אולי\r\nמשותפים לי ולכל אחד מהורי,  אבל אינני חולק עם אף\r\nאחד מהם את הגן המסוים הזה.  לא יכולתי להיוולד מהם\r\nבלי מוטציה...\r\n... אלא אם כן קיימה אמי ייחוד מיני עם גמד... יש\r\nלקחת הכול בחשבון.\r\nאילן יוחסין\r\nיש עוד משהו במשוואה הגנטית המשונה שמסתכמת\r\nבבנדיקט למברט. ישנו הדוד הארי - דוד-רבא הארי וייז.\r\nהדוד הארי,  גרום וכהה עיניים,  יושב איתן בזכרון\r\nהילדות שלי על כורסה מרופטת בחדר הקדמי בביתו\r\nשבחוף הדרומי,  צווארו נתון בסד תמיכה וידיו המנומרות\r\nלופתות את זרועות הכורסה כאילו הן נאחזות ככה בחיים\r\nעצמם.  הדוד הארי היה האדם היחיד שנראה אדיש למצבי,\r\nהאדם היחיד שלא הסתכל בי מעולם בעליזות מעושה,\r\nהאדם היחיד שלא הפטיר לאמי אמירות לצדדים,\r\nהנשמעות היטב,  כמה אמיץ הוא הבחור הקטן.  אולי,\r\nבעולם המעורפל של הזִקנה,  הוא פשוט לא ידע.\r\n\"בוא הֵנה ותסתכל,  ילדי,\" הוא היה קורא,  ואצבעו\r\nמרמזת לי אל ברכו (הריח הקלוש של לחות ועובש)\r\nלהסתכל בתצלומי המשפחה,  בייחוד בתצלום אחד נראו\r\n- עדיין נראים,  כי אני שומר אותו על שולחני במעבדה\r\n- שלושה מבוגרים ניצבים על-יד עמוד גבס בין יער\r\nקטן של צמחים מלאכותיים. הם נועצים מבטים קפואים\r\nבמצלמה,  כמו בכיתת-הירי של ההיסטוריה - גבר גוץ\r\nבגלימת כמרים שחורה; לצדו גבר צעיר ממנו בפְרַאק\r\nובעניבה טרזנית משהו; ואישה צעירה יושבת ביניהם.\r\nעל ברכי האישה יושב ילד קטן.\r\n\"מוטי המסכנה שלי,\" היה הדוד הארי אומר בנעימת\r\nצער,  \"ואני בזרועותיה,\" הילד - בן ארבע,  חמש - חסר\r\nהבעה,  חסר קיום ממשי,  אפילו תווי היכר של זכר או\r\nנקבה אין לו.  אין הוא אלא כתם,  דבר-מה מקושט\r\nבסלסולים ומתהדר במין מצנפת מגוחכת,  שמונח על ברכי\r\nאמו כמו חפץ שעובר בירושה.  לפני זמן רב,  רב יותר\r\nמשיכול ילד לתפוס,  הארי וייז נולד היינריך וייס בווינה.\r\nהתצלום הזה הוא השריד היחיד שיש בידיו מן הימים\r\nההם.\r\n\"והאיש הזה הוא סבא שלך,  ילדי,\" ממשיך הארי\r\nומספר.\r\n\"סבא-רבא,\" היתה אמי מתקנת אותו.\r\n\"אוּרגרוֹסְפַטֵר גוטליב,\" היה הארי מודה בסבר קדורני,\r\nכאילו הגילוי של דור ביניים נוסף דיכא משום מה את\r\nרוחו,  \"עִם\" - ואצבעו הגרומה מדקררת בדמות בגלימת\r\nהכמרים,  כמו ביקש לעוררה לחיים - \"הדוֹד הַנְס.  כך\r\nקראו לו במשפחה.  דוֹד הַנְס.  הוא היה איש מפורסם,  ילדי,\r\nאיש מפורסם.\"\r\nתמונה זו היא,  מבחינה מסוימת,  תמונת ציר.  היא\r\nמציינת את הרגעים האחרונים של הקיום האוסטרי של\r\nמשפחת וייס.  כעבור שנים אחדות עתידה האם,  אותו יצור\r\nשברירי ומלא תקווה,  המחזיקה ילד על ברכיה,  להיעזב\r\nחיה או מתה - ההיסטוריה המשפחתית מעורפלת בעניין\r\nזה - בווינה הרחוקה,  וגוטליב וייס עתיד להביא את בנו\r\nיחידו אל אנגליה. באנגליה מצא לו גוטליב אישה אחרת\r\n- אנגלייה,  אנגליקנית,  חיווריינית,  קפדנית - וכשהתעורר\r\nהצורך לשנות את השם ב- 1914,  מצא לו גם שם אחר:\r\nגוֹדְלִי וייז,  אולי הוא שקל בדעתו לבחור בשם הנכון מבחינה\r\nאטימולוגית, תֵיאוֹפילוּס (אוהב האֵל, כמו גוטליב,\r\nGottlieb\r\n,\r\nבגרמנית) וייט (לבן, כמו וייס,\r\nweiss\r\n, בגרמנית. גודלי וייז,\r\nGodley Wise\r\n, פירושו \"חכם אלוהי\"), אבל נראה שצירוף\r\nמרשים זה לא התאים ממש לאיש שהיה חופשי בדעותיו\r\nואגנוסטיקן, וחסיד סורר של פרויד.  גוטליב וייס נהיה אפוא\r\nגודלי וייז - ד\"ר גודלי וייז - והיינריך הצעיר נהיה הארי.\r\nלא דומה לו,  כפי שטוענת אמי.  נישואי התערובת דיללו\r\nאת הדם האוסטרי לבלי הכר.  אנגלייה ממש היתה\r\nסבתי.\r\nאני מסובב את הזמן לאחור,  את הדורות לאחור,  אחורה\r\nאל הפורטרט הזה שצולם בסטודיו לצילום בווינה,  ומעבר\r\nלו אל מחוזות המיתוס והאגדה: גוטליב וייס,  שהחלפת\r\nשמו היתה לו כהחלפת מעיל,  נולד גוטליב שינדלר,  נכדו\r\nשל אחד אנטון מנדל מהַיינצֶנדוֹרף שבשלזיה.  אנטון מנדל\r\nהיה אביו של גרגור מנדל.  גרגור מנדל הוא הכומר בתצלום\r\nהמשפחתי.  בנדיקט למברט וגרגור מנדל הם אפוא קרובי\r\nמשפחה.  זה מה שהיה הדוד-רבא הארי אומר לי בהיגויו\r\nהכבד והמונוטוני.  באיזה צירוף מקרים של ההיסטוריה,\r\nקפריזה של הגורל,  גחמה של הגנטיקה והתורשה,  גרגור\r\nמנדל ואני קרובי משפחה. יש לנו גנים משותפים; ליתר\r\nדיוק, 3 אחוזים.  אחיין ריבעי של מנדל.\r\nכשהייתי בן אחת-עשרה ניגשתי לבחינת כניסה לבית-\r\nהספר התיכון העיוני שבמקום מגורי.  שם הבחינה היה\r\n\"אחת-עשרה פלוס\" (בחינה שהונהגה בבריטניה בין\r\nבית-הספר היסודי לבית-הספר התיכון ונועדה לקבוע\r\nאֵילו תלמידים יופנו לבתי-ספר עיוניים, אֵילו לבתי ספר\r\nמעשיים, שנקראו מודרניים, ואילו לבתי-ספר טכניים,\r\nקְדַם-מקצועיים), והיא תוכננה על-פי עקרונות\r\nמנדליאניים נכוחים.  סר סיריל בַּארט מאוניברסיטאות\r\nאוקספורד,  ליוורפול,  קמברידג' ולבסוף לונדון,  היה\r\nהתומך הראשי במבחן,  ואני אסיר תודה לו.  סר סיריל היה\r\nחסיד של גוֹלטוֹן.  במחקרו בתאומים ובמשפחות טען שהוא\r\nמוכיח את מה שגולטון רק שיער,  שאינטליגנציה היא\r\nדבר תורשתי במידה רבה,  ואם תוכל למדוד את\r\nהאינטליגנציה של ילד,  תוכל למדוד את התאמתו לחינוך\r\nנאות: הילד המצליח הולך לתיכון העיוני; הנכשל הולך\r\nלתיכון המודרני.\r\nאני זוכר את אחת השאלות,  רק אחת: אם נדרשות\r\nשלוש דקות להרתיח ביצה,  כמה זמן נדרש להרתיח מאה\r\nביצים?\r\nהתשובה היא,  קוראים יקרים,  שלוש דקות.  כל תשובה\r\nבבית-הספר התיכון העיוני שבמקום מגורי,  ומבטיהם של\r\nכתריסר הילדים שניגשו לבחינה נעוצות בי,  רציתי לכתוב,\r\nזה תלוי\r\n... אבל הייתי נבון מכדי לעשות דבר טיפשי כל-\r\nכך.  שלוש דקות.\r\nאמרה אחת מחברותיה של אמי.  שמעתי אותן מדברות\r\nזמן קצר אחרי שהגיעו החדשות על הצלחתי.  \"לפחות יש\r\nלו מוח בקודקודו.  מעניין ממי ירש אותו? מאביו? כנראה.\r\nלמרות שאי אפשר לדעת,  נכון?\" אמי ישבה על-יד מכונת\r\nהתפירה,  מצחה קמוט בריכוז והיא תופרת איזו חולצה\r\nשתתאים לי,  תתאים לחזי הלא-נורמלי ולזרועותי\r\nהמכווצות.  כל אימת שהיא בבית,  כל אימת שהיא אינה\r\nמבשלת או רוחצת כלים,  נדמה שהיא תופרת בגדים\r\nבשבילי.  אי-אפשר לקנות בגדים,  תבינו.  התעשייה אינה\r\nלוקחת בחשבון בני-אדם במידותי.\r\nלפחות יש לו מוח בקודקודו\r\n.  אפילו אז לא הייתי\r\nוהתקבלתי לתיכון העיוני.\r\nבתיכון שלי למדו ביולוגיה בכיתה כמו כל הכיתות\r\nהאחרות.  היה לוח ובמה בצד אחד,  וטורים של שולחנות\r\nמשופעים מסודרים מולם בהקשבה צייתנית.  מנדל עצמו\r\nהיה מכיר את סוג הכיתה הזה.  במקום אחר בבית-הספר\r\nהיו מעבדות מיוחדות לפיסיקה ולכימיה,  אבל בביולוגיה\r\nנזכרו לאחר מעשה,  והיא הועברה לחדר שהתאים\r\nלהכתבה,  לשבת ולהקשיב ולרשום רשימות.  אווירה של\r\nלאות אפפה את החדר,  תחושה ששום דבר מיוחד לא יקרה\r\nשם אף פעם.  כרזה על הקיר הציגה את איבריו הפנימיים\r\nשל גוף האדם בצבע בוהק ולא סביר.  זו היתה תמונה\r\nחסודה,  חסרת מין,  ומישהו ניסה לשרבט את איברי המין\r\nבמקום שלא היה כלום.  הנסיון נמחק אבל הקווים הגסים\r\nעדיין נראו,  כמו צלקות מניתוח מזוויע. מתחת לכרזה\r\nהיה דוכן ועליו שורת מבחנות מאובקות שהכילו ייחורים\r\nשל היהודי-הנודד,  שרידי הדגמה פושרת שהוכנה לפני\r\nשבועות ואחר-כך נשכחה.  היו מיקרוסקופים,  אבל הם\r\nהיו נעולים בארון ומיועדים לתלמידי הכיתה העליונה\r\nבלבד.\r\nטיפסתי וישבתי בקושי על הכיסא.  התלמידים צפו\r\nוהתלחשו.  המורה לביולוגיה,  אחד מר פֶּרקינס,  השתעל\r\nבקוצר רוח כאילו אשמתי היא שאיחרתי,  אשמתי היא\r\nשאני מעורר סקרנות,  שאני מה שאני.  \"גרגור מנדל היה\r\nנזיר אוסטרי,\" הוא סיפר לנו כשהשתרר שקט.  העובדות\r\nלא עניינו אותו ביותר.  \"המנזר היה מרוחק מילין רבים\r\nמכל מקום.  איש לא ידע עליו ועל עבודתו והוא לא ידע\r\nכלום על המתרחש בעולם המדע של זמנו,  ולמרות כל\r\nהחסרונות האלה הוא יסד את כל מדע הגנטיקה.  יש כאן\r\nלקח בשבילכם.  אינכם זקוקים למעבדות יקרות ולכל\r\nהציוד,  רק לנחישות וריכוז.  תפסיק לדבר,  דוֹקינס.  אתה\r\nאף פעם לא מפסיק לדבר,  בחור,  ואף פעם איך לך משהו\r\nשראוי לומר אותו.  את תצלומו של מנדל תמצאו בעמוד\r\nמאה ארבעים וחמש בספר הלימוד שלכם.  הביטו בו בעיון\r\nותנו דעתכם שכך נראה אדם שיש לו בזרתו יותר שֵכֶל\r\nמשיש לכם בכל גולגולותיכם.  אבל תצלומים לא יעזרו\r\nלכם לעבור את הבחינות,  נכון ג'ונס? לא יעזרו אם לא\r\nתשימו לב ולא תלמדו כלום ותבזבזו את כל זמנכם לריק.\"\r\nהפכתי את הדפים.  מעמוד מאה וארבעים וחמש הביט\r\nפרצוף מתוך המאה התשע-עשרה אל המאה העשרים\r\nבחיוך רפה וחידתי,  כאילו הוא ידע מה עתיד לקרות.\r\nהחזקתי את סודי בחזי,  כמו שחקן קלפים שיש לו קלף\r\nמעולה.\r\n\"מתחת לתצלומו תוכלו לראות את אחת ההכלאות\r\nשלו,\" אמר מר פרקינס.  \"עיין בה היטב,  ג'ונס.\"\r\n\"זה הניסוי המפורסם ביותר שלו.  מנדל לקח שני זנים\r\nשל אפון תרבותי --\"\r\n\"סליחה.  אדוני.  זה תרבותי לזנזן זנים.  אדוני?\"\r\n\"שתוק.  בחור.\"\r\n\"דוקינס מתעסק בזנזונים.  זה קשור לזה,  אדוני?\"\r\n\"אתה מעוכב,  בחור! אתה נשאר אחרי הלימודים.  אחד\r\nהזנים היה גבוה והאחר היה גמד...\"\r\n\"גמד כמו למברט,  אדוני?\"\r\nהמולת הצחוק פסקה.  מר פרקינס האדים.  \"מספיק\r\nעם זה,  בחור.\"\r\n\"אבל זה נכון,  אדוני?\"\r\n\"מספיק,  אמרתי.  עכשיו אני רוצה להסביר מה גילה\r\nמנדל.  תפתחו את מחברותיכם ותכתבו מה שאכתיב לכם...\"\r\nואז שלפתי את הקלף שלי.  \"סליחה,  אדוני,  הוא הדוד\r\nשלי.  זאת אומרת, דוד-רבא. דוד-רבא-רבא-רבא.  זה מה\r\nשהדוד הארי סיפר לי.\"\r\nנפלה שתיקה איומה.  מישהו צחקק.  \"אל תהיה טיפש,\r\nילד,\" אמר מר פרקינס.\r\n\"אבל זו האמת,  אדוני.\"\r\nהצחקוק התפשט,  גדל,  נהפך לצחוק.\r\n\"אבל זו האמת, אדוני.  דוד-רבא-רבא-רבא הַנְס\r\nגרגור.\"\r\nהצחוק נע וחג סביב החדר,  סביב המוקד הקטן של\r\nגופיי וסביב חורבות הרהב המגוחך שלי.  דוד-רבא-רבא-\r\nרבא. רבא-רבא-רבא! רבא-רבא-רבא!\" (במקור:\r\ngreat-great-great\r\n, שפירושו גם: גדול-גדול-גדול)\r\n\"תשתקו! שקט שיהיה כאן!\"\r\nהצחוק הלך וגווע לסתם לעג.  \"תפתחו את המחברות\r\nשלכם,\" חזר ואמר מר פרקינס בנעימת איום,  \"ותכתבו\r\nמה שאכתיב לכם...\"\r\nאחרי השיעור הם התייצבו כנגדי בחצר והקניטו אותי\r\nבדברים על הדוד גרגור.  \"הוא אחד מהם,\" צעקו.  \"הוא\r\nאחד מהגמדים של מנדל!\"\r\nאני לא אחד מהם,  כמובן.  הגמדים של מנדל היו\r\nרֶצֶסיוויים.  ואילו אני דוֹמִינַנְטִי.  אבל בימים ההם לא ידעתי\r\nהרבה,  חוץ ממבטים חמקניים וחיוך נמרץ על פניה של\r\nאמי והכרזה עליזה אך לא משכנעת שהדבר החשוב הוא\r\nמה שאתה בתוכך.  קל לומר.  הכול לטובה בטוב שבכל\r\nהעולמות.  בבית היו לי כיסאות קטנים ומיטה קטנה\r\nומדפים נמוכים.  הספרים היו בגודל נורמלי.\r\n\"הגמד של מנדל,\" הם קראו אחרי בחצר,  \"מנדל,\r\nמנדל.\" השם נעשה גידוף,  קריאת תיעוב.  נסוגתי אל סככת\r\nהאופניים אבל הם התייצבו כנגדי שם,  ברכיהם מתנועעות\r\nבגובה עיני,  רגליהם רוקעות כלפי כאילו אני משהו\r\nשאפשר לרמוס אותו עד עפר.  מקק,  אולי.  \"מנדל,  מנדל,\r\nהגמד של מנדל!\" הם קראו,  והרגליים התקרבו ובאו בין\r\nכני האופניים,  עד ששתי נערות גדולות יותר נכנסו פנימה.\r\n\"תעזבו אותו,\" הן אמרו כלאחר יד.  \"מה הוא עשה לכם,\r\n'\r\nהן אמרו כלאחר יד.  \"מה הוא עשה לכם,\r\nהמסכן העלוב הזה?\"\r\n\"הוא הגמד של מנדל.\"\r\n\"אוי,  תעופו מפה.\"\r\nהנערים הלכו,  מוכרעים בכוח הגיל והמין.  הנערות\r\nבחנו אותי בסלידה מבין כני האופניים.  אחת מהן עמדה\r\nכנראה לומר משהו.  אחר-כך משכה בכתפיה,  כאילו\r\nהמאמץ לא נראה לה כדאי.  \"נו כבר,\" היא אמרה לחברתה,\r\n\"תביאי סיגריה.\"\r\nהשארתי אותן מציתות את ה\"ווּדבַּיינס\" שלהן\r\nומתגרדות.\r\n\"זו בעיה שאתה צריך לחיות אתה,\" יעץ לי המנהל.\r\nאמרתי לו שעד עכשיו לא ידעתי את זה,  והודיתי לו מאוד\r\nעל ששיתף אותי בתובנה שלו.  הוא ענה שחוצפה לא תעזור\r\nלי כאן.  גם לא שחצנות.  שאלתי אותו אם להיות כנוע\r\nיעזור.  או נסוג (במקור:\r\nrecessive\r\n, רצסיווי). הוא אמר לי\r\nלצאת מחדרו.\r\nבעיה שאתה צריך לחיות אתה\r\n.  יפה,  לא? זה לא משהו\r\nשאני חי אתו,  כמו עם כתם לידה או גמגום,  או כף רגל\r\nשטוחה.  זו לא הוספה,  כמו יבלת על פרצופי,  גם לא\r\nהחסרה\r\n,  כמו התקרחות מוקדמת.  זה אני.  אין מישהו אחר.\r\nהדבר המוזר הוא שאני מקולל כפליים.  אני מה שאני,\r\nואף-על-פי-כן אני רוצה לחיות.  זוהי תכונה אחרת,  סמויה\r\nיותר מגַּמָּדוּת,  ובכל זאת תכונה של בעל-חיים,  שכמעט\r\nכל בן תמותה ניחן בה.  זיגמונד פרוֹד (\r\nFraud\r\n, כלומר, זיוף,\r\nהונאה) הקדוש טעה.  אין משאלת מוות,  אין\r\nTodewunsch\r\n.\r\nאילו היתה,  שום מין של בעל-חיים לא היה שורד,\r\nובוודאי לא המין הארור שלנו.\r\nאבל אילו היתה משאלת מוות,  היה לי קל הרבה יותר:\r\nראש בתנור,  מנת-יתר של גלולות,  חלון בקומה הרביעית,\r\nאין קץ לאפשרויות.  בתחנת הרכבת התחתית עמדתי פעמים\r\nרבות על שפת הרציף כשבאה הרכבת,  וחשבתי על זה.\r\nאבל לא,  אתה צריך לחיות עם זה.  אין לך ברירה.  לאף אחד\r\nאין.  אני משתמש בגוף-שני-יחיד לכלול את כל הגזע\r\nהאנושי.  איש אינו פטור.  כולכם קורבנות של מבחר הגנים\r\nשמחלקים לכם ברגע האבסורדי וחסר החשיבות לכאורה,\r\nכשזרע מתפתל ודוחף את מתחריו וחודר אל ביצית.  \"מה\r\nיש לנו כאן?\" תוהה אמא טבע.  \"איזה צירוף העלינו הפעם?\"\r\nדומה הדבר לבדיקת תוצאות הגרלה,  המספרים נופלים\r\nבגורל כל יום,  כל רגע בכל יום.  ובכל פעם מישהו מנצח\r\nומישהו מפסיד.  אין צורך לומר מה אני.\r\nשני אילנות יוחסין ממחקרי גמדים,  שהתגלו בספר\r\nעל גנטיקה רפואית שמצאתי יום אחד בספרייה הציבורית.\r\nהדיאגרמות מעוררות תחושת עיצוב נעימה, נכון? יש בהן\r\nאיזון,  קצב,  אסימטריה דקה שהעין משתהה עליה.  יש\r\nבכל זה משהו מהקומפוזיציה של ציור של מונדריאן,  או\r\nאולי שרבוט מאת מירו:\r\n<<תמונה>>\r\nזה היה מן הדברים שהייתי עושה בזמני הפנוי,  רץ אל\r\nהספרייה הציבורית.  היא היתה מקום מפלט,  תבינו,  מקום\r\nשל שקט,  מקום של סימפטיה.  בייחוד התיידדה אתי שם\r\nספרנית-מִשנֶה אחת.  היא היתה שמה בצד ספרים שחשבה\r\nשאולי ימצאו חן בעיני; היא היתה מדברת אתי כמעט\r\nכאילו הייתי נורמלי.  היא לא היתה אישה מכוערת.  אישה,\r\nנערה,  על הגבול בין השתיים היתה,  נקודה או שתיים של\r\nאַקנֶה עדיין השתהו על סנטרה,  סומק עדיין עלה בקלות\r\nבלחייה כל אימת שפנה אליה הספרן הראשי.  עכברית,\r\nכמובן.  נראה לי שכל הספרנים צריכים להיות עכבריים.\r\nראוי שזו תהיה תכונה הכרחית (אבל לא מספיקה) לתפקיד.\r\nעכברי? אֲגוּטִי? איזה גֶן,  אני שואל את עצמי,  שולט\r\nבתכונה הזאת? אולי יש לו קשר הדוק לגן הסדר והנקיון.\r\nכבת שמונה-עשרה היתה,  הספרנית העכברית הזאת: בת\r\nשמונה-עשרה,  מסודרת ונקייה,  ומבוהלת מהספרן הראשי\r\n(גם הוא עכברי,  אבל כבן ארבעים ומקריח),  ושמה היה\r\nמיס פִּירסִי.\r\n\"הנה בנדיקט,\" היתה אומרה כשהתנודדתי ונכנסתי\r\nפנימה.  נעימת קולה היתה כמעט של שביעות רצון,  כמעט\r\nכאילו שמחה לראותני.  \"איך אנחנו מרגישים היום?\"\r\nאנחנו.\r\nבדרך-כלל היתה יושבת על שרפרף גבוה מאחורי\r\nהדלפק הראשי.  פעמים רבות,  רבות דיין להיות אפשרות\r\nמובהקת,  לא רבות דיין להיות יותר ממקריוּת,  היתה\r\nהחצאית שלה נמשכת על ירכיה גבוה קצת יותר מגדר\r\nהצניעוּת.  הייתי זוכה לנקודת מבט מעניינת כשישבה ככה.\r\nזה היה המקרה היחיד בחיי שהיה לי יתרון על פני אנשים\r\nנורמליים,  לתת את עיני ברגליה של מיס פירסי,  לייחל\r\nלמִספר עם מיס פירסי.  \"אנחנו מחפשים משהו מיוחד\r\nהיום?\" היתה שואלת,  \"או רק משוטטים?\"\r\nאנחנו\r\n.  באותם רגעים חלקנו יחד את קיומי העלוב.\r\n\"משוטטים,\" הייתי עונה,  ועיני משוטטות ועולות מעבר\r\nלזווית ברכיה אל הצללים שמעליהן.  \"רק משוטטים.\"\r\nלפעמים המצב נהיה קשה ממש.  מפעם לפעם - למשל,\r\nכשהיתה פונה על השרפרף לדבר עם קורא אחר ובתוך\r\nכך מיישרת את רגליה השלובות - הייתי צריך להתנצל\r\nבחפזון ולחוש,  לא אל מדפי הספרים,  אלא אל השירותים,\r\nולמצוא שם הקלה ונחמה בידי שלי.\r\nאתם מופתעים? כן,  כן,  אני נורמלי לגמרי מהבחינה\r\nהזאת.  רק עצמותי הן שנפגעו...\r\nטוב,  אתם יכולים לקרוא לזה עצם,  אבל זה לא עצם.\r\nה-\r\nos penis\r\nאו ה-\r\nbaculum\r\n,  עצם הֶטֶרוֹטוֹפּית שנמצאת\r\nבאוכלי חרקים ובמכרסמים ובמרבית הפְּרימַטים,  נעדרת\r\nמגוף האדם.  זה לא עצם,  ואני ממש לא גמד מבחינה זו.\r\nבגלל זרועותי הקצרות עלי להתכופף כדי להגיע אליו,\r\nאבל הוא נורמלי לגמרי כשאני מגיע לשם.  זקפה של\r\nשמונה-עשר סנטימטרים.  מדדתי אותו פעם אחת,  כשהוא\r\nחשב על מיס פירסי.\r\nשאלת בחינה: מי הילל את האוננות כיחסי המין\r\nהמושלמים,  מפני שאלה יחסי המין היחידים שבהם העונג\r\nהניתן שווה בדיוק לעונג המתקבל? תשובה: ז'אן זֶ'נֶה.\r\nפעם אחת ראיתי את התחתונים של מיס פירסי.  עמדתי\r\nופטפטתי אתה,  וגברת זקנה אחת קראה לה שתבוא להוריד\r\nספר ממדף גבוה.  \"רק רגע,  חביבתי,\" ענתה מיס פירסי.\r\n\"אני באה.\" וכשהחליקה וירדה מהשרפרף נתפסה חצאיתה\r\nבשבב עץ ועלתה למעלה. \"אוּפְּס!\" היא קראה,  ומשכה\r\nאת החצאית כלפי מטה.  \"אתה תשמור על העיניים שלך,\r\nבחור צעיר.\"\r\nמיס פירסי חשה לעזרת הגברת הזקנה,  ואני חשתי אל\r\nהשירותים.  התקרית היתה זניחה,  ועד מהרה הושבה\r\nהנורמליות על כנה (תשוקתי כלתה באסלה; הגברת\r\nהקשישה מצוידת בספר מהמדף העליון; מיס פירסי יושבת\r\nשוב על השרפרף שלה וחצאיתה משוכה בצניעות על\r\nברכיה),  אבל הזכרון הוסיף לחיות.  כותנה לבנה עם פרחים\r\nורודים.  התחתונים של מיס פירסי.  הם נצרבו במוחי.  זמן\r\nקצר אחרי כן ראיתי את הדוגמה הזאת באחד מסניפי\r\n\"בריטיש הוֹמסטוֹר\",  ומיהרתי פנימה לבזבז את דמי הכיס\r\nשלי.  \"בשביל אחותי,\" הסברתי.  הזבן נראה ספקני; אבל\r\nברור שאם היה מדובר בכל מטרה אחרת,  הייתי מסתובב\r\nבין הביריות,  התחרה השחורה והתחתונים הצרפתיים\r\nסוף עמוד 34",
    "Author": " סיימון מאואר",
    "Language": "אנגלית"
}