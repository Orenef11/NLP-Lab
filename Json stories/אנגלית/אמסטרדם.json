{
    "Article-name": "אמסטרדם",
    "Article-text": "\r\nAMSTERDAM\r\n, Ian McEwan\r\n1\r\nשני האֶקסים של מוֹלי לֵיין עמדו והמתינו\r\nמחוץ לבית-התפילה של הקרמטוריום,  גבם אל צינת\r\nפברואר.  הכול כבר נאמר,  אבל הם אמרו זאת שוב.\r\n\"לא היה לה מושג מאיפה זה בא לה.\"\r\n\"זה החמיר כל-כך מהר.\"\r\n\"מולי המסכנה.\"\r\n\"המממ.\"\r\nמולי המסכנה.  זה התחיל בעקצוץ בזרועה\r\nכשהרימה אותה לעצור מונית מחוץ לדורצ'סטר גריל,\r\nתחושה שלא פגה מאז.  בתוך שבועות כבר התאמצה\r\nלהיזכר בשמות של דברים.  על פרלמנט,  כימיה,\r\nפרופלור\r\nיכלה לסלוח לעצמה,  אבל פחות מכך על\r\nמיטה\r\n,  קרם,  ראי.  לאחר היעלמותם הזמנית של\r\nאקנתוּס\r\nובְּרֶזַיוֹלָה הלכה לראות רופא בתקווה שזה\r\nירגיע אותה.  במקום זה נשלחה לסדרת בדיקות,\r\nובמובן מסוים לא חזרה מעולם.  כמה מהר נהפכה מולי\r\nהתוססת לאסירה חדר-החולים בידי בעלה הרכושני,\r\nהקודר,  ג'ורג'. מולי,  מבקרת המסעדות,  הצלמת,\r\nהיפהפייה השנונה,  הגננית הנועזת שהיתה אהובתו של\r\nשר החוץ ועדיין היתה מסוגלת לבצע גלגילון מושלם\r\nבגיל ארבעים ושש. התדרדרותה המהירה לטירוף\r\nולכאב היתה לשיחת היום: אובדן השליטה על תפקוד\r\nהגוף ויחד איתה חוש ההומור,  ואחר-כך השקיעה אל\r\nערפול זרוע אפיזודות של אלימוּת עקרה וצרחות\r\nעמומות.\r\nמראהו של ג'ורג' היוצא מבית-התפילה גרם לשני\r\nמאהביה של מולי להתרחק עוד במעלה שביל החצץ\r\nהמגודל עשבים.  הם תעו אל קבוצה של ערוגות ורדים\r\nסגלגלות ולפניהן שלט,  \"גן הזיכרון\".  כל צמח קוצץ\r\nבאכזריות בגובה סנטימטרים אחדים מעל לאדמה\r\nהקפואה,  מנהג שהיה מגונה בעיני מולי.  המדשאה\r\nהקטנה היתה זרועה בדלי סיגריות מעוכים,  כי זה\r\nהמקום שאנשים עמדו וחיכו בו שההלוויה שלפני זו\r\nשלהם תפנה את המבנה.  בעודם משוטטים,  שבו שני\r\nהידידים הוותיקים אל השיחה ששוחחו כבר חצי-\r\nתריסר פעמים אך עדיין מצאו בה יותר ניחומים מאשר\r\nבזימרת פסוקי \"הצליין\".\r\nקלַייב לינְלִי הכיר את מולי ראשון,  כשהיו\r\nסטודנטים ב- 1968 וגרו יחד בבית מלא מהומה ואי-\r\nסדר בעמק הֶלְת'.\r\n\"איזה מוות נורא.\"\r\nהוא הביט בהבל פיו השט באוויר האפור.  על-פי\r\nהתחזית היתה הטמפרטורה במרכז לונדון ביום הזה\r\nמינוס אחת-עשרה מעלות. מינוס אחת-עשרה.  יש\r\nבעולם ליקוי חמור שאי-אפשר להאשים בו לא את\r\nאלוהים ולא את היעדרו.  החטא הקדמון,  הגירוש\r\nמגן-עדן,  דמות נופלת,  אבוב,  תשעה תווים,  עשרה\r\nתווים.  קלייב ניחן בשמיעה אבסולוטית והוא שמע\r\nאותם יורדים מהסוֹל.  הוא לא היה צריך לרשום אותם.\r\nהוא המשיך,  \"כלומר,  למות ככה,  בלי מודעות,  כמו\r\nחיה.  להיות מוכנעת,  מושפלת,  לפני שהספיקה לעשות\r\nסידורים,  או אפילו להיפרד.  זה התנפל עליה,  ואז...\"\r\nהוא משך בכתפיו.  הם הגיעו לקצה המדשאה\r\nהרמוסה,  הסתובבו וחזרו על עקבותיהם.\r\n\"היא היתה מעדיפה להתאבד מאשר לגמור ככה,\"\r\nאמר וֶרנון האלידיי.  הוא חי איתה במשך שנה בפריז\r\nב- 1974 כשקיבל את התפקיד הראשון שלו בסוכנות\r\nרויטרס ומולי כתבה משהו לווֹג.\r\n\"עם מוות מוחי ובטלפיים של ג'ורג',\" אמר קלייב.\r\nג'ורג',  המו\"ל העשיר,  העגום,  שהיה כרוך אחריה\r\nוהיא לא נטשה אותו,  להפתעת הכול,  אך תמיד נהגה\r\nבו באופן מחפיר.  עכשיו הביטו בו,  עומד מחוץ\r\nלכניסה,  מקבל ניחומים מקבוצת אבלים.  מותה חילץ\r\nאותו מהבוז שרחשו לו הכול.  הוא נראה כאילו גבה\r\nבשניים-שלושה סנטימטרים,  גבו הזדקף,  קולו העמיק,\r\nכבוד עצמי חדש צימצם את עיניו החמדניות,\r\nהמתחננות.  הוא סירב לאשפז אותה וטיפל בה במו-\r\nידיו.  יתר על כן,  בימים הראשונים,  כשאנשים עוד רצו\r\nלפגוש אותה,  הוא סינן את מבקריה.  ורנון וקלייב\r\nקיבלו מכסה מזערית שכן הפרו את שלוותה,  לדעתו,\r\nואחר-כך הביאו עליה דיכאון בשל מצבה.  עוד זָכָר\r\nמרכזי,  שר החוץ,  אף הוא לא התקבל בברכה.  התחילו\r\nרינונים,  טור רכילות זה או אחר הפריח רמזים,  ואחר-\r\nכך לא היה אכפת עוד כי היא השתנתה נוראות ושוב\r\nלא היתה היא עצמה. אנשים לא רצו לבקר אותה\r\nושמחו על שג'ורג' נמצא שם כדי למנוע זאת מהם.\r\nורנון וקלייב,  מכל מקום,  הוסיפו לתעב אותו בהנאה.\r\nכשסבו שוב על עקבותיהם צילצל הטלפון בכיסו\r\nשל ורנון.  הוא התנצל וסר הצידה,  והניח לחברו\r\nלהמשיך לבדו.  קלייב התכרבל במעילו והאט את\r\nצעדיו.  כעת בוודאי מנה הקהל מחוץ לקרמטוריום\r\nלמעלה ממאתיים איש בחליפות שחורות.  אם לא ייגש\r\nעוד מעט ויאמר משהו לג'ורג' זה ייראה כגסות-רוח.\r\nבסוף הצליח להניח עליה את ידו,  כשלא היתה\r\nמסוגלת עוד לזהות את פרצופה בראי.  מול פרשיות-\r\nהאהבים שלה היה חסר-אונים,  אבל לבסוף היתה כולה\r\nשלו.  קלייב החל לאבד את התחושה בכפות רגליו,\r\nוכשרקע בהן החזיר לו הקצב את הצירוף היורד של\r\nעשרת התווים,  ריטַרְדַנְדוֹ,  בקרן אנגלית,  וצלילי צ'לו\r\nעולים מולו ברוך,  בקוֹנְטרַפּוּנקט,  כהשתקפות מהופכת.\r\nופניה.  סוף.  כל מה שרצה כעת היה החמימות והדממה\r\nשל הסטודיו שלו,  הפסנתר,  הפרטיטורה הלא-גמורה,\r\nולהגיע לסוף.  הוא שמע את ורנון מסיים את שיחתו:\r\n\"בסדר.  תשכתבי את הטור הפותח ותדפיסי אותו\r\nבעמוד ארבע.  אני אגיע בעוד שעתיים.\" אחר-כך אמר\r\nלקלייב,  \"הישראלים המחורבנים.  אנחנו צריכים לגשת\r\nאליו.\"\r\n\"כנראה.\"\r\nאך במקום לגשת עשו סיבוב נוסף סביב המדשאה\r\nשהרי ככלות הכול באו לקבור את מולי.\r\nבמאמץ ניכר של התרכזות התעלם ורנון מהבעיות\r\nבמערכת.  \"היא היתה בחורה מקסימה.  זוכר את שולחן\r\nהסנוקר?\"\r\nב- 1978 שכרה חבורת ידידים בית גדול בסקוטלנד\r\nלחג המולד.  מולי והגבר שהסתובבה איתו אז, פרקליט\r\nבכיר בשם בְּרֵיידי,  הציגו \"תמונה חיה\" של אדם וחווה\r\nעל שולחן ביליארד שלא היה בשימוש,  הוא בגופיה,\r\nהיא בחזייה ותחתונים,  עם מקל ביליארד בתור נחש\r\nוכדור אדום בתור תפוח.  אבל מה שסופר על כך,  מה\r\nשהופיע באחד ממאמרי ההספד ונזכר אפילו בתודעתם\r\nשל אחדים מן הנוכחים,  היה שמולי \"רקדה בעירום\r\nבערב חג המולד על שולחן ביליארד בטירה סקוטית\".\r\n\"בחורה מקסימה.\" חזר קלייב.\r\nהיא הביטה ישר אליו כשנגסה בתפוח המדומה,\r\nוחייכה חיוך מתגרה אגב לעיסה,  ידה מונחת על ירך\r\nמובלטת,  כמו פארודיה על זנזונת בנוסח מיוזיק-הול.\r\nהוא חשב שזה רמז,  המבט הזה שנעצה בו,  ואמנם\r\nבאפריל שוב היו יחד.  היא עברה לסטודיו שלו בסאוּת'\r\nקנסינגטון ונשארה כל הקיץ.  בתקופה ההיא החלה\r\nלהצליח עם הטור שלה לביקורת מסעדות,  והופיעה\r\nבטלוויזיה וגינתה את המדריך של מישלן כ\"קיטש של\r\nמזון\".  באותו הזמן דרך גם כוכבו שלו,  עם וריאציות\r\nלתזמורת\r\nבפסטיבל הול.  יחד בשנית.  היא בוודאי לא\r\nהשתנתה,  אבל הוא כן.  עשר שנים אחרי כבר למד די\r\nהצורך לתת לה ללמד אותו משהו.  הוא תמיד השתייך\r\nלאסכולה של השצף-קצף.  היא לימדה אותו תחכום\r\nמיני,  את הצורך בחוסר-תנועה פה ושם.  תשכב בשקט,\r\nככה,  תסתכל עלי,  תסתכל עלי באמת.  אנחנו פצצת\r\nזמן.  הוא היה בן שלושים כמעט,  התפתחות מאוחרת\r\nלפי אמות-המידה של היום.  כשמצאה דירה משלה\r\nוארזה את חפציה ביקש ממנה להינשא לו.  היא נשקה\r\nלו,  וציטטה באוזנו,  הוא נשא לו אישה כדי שלא\r\nתלך / עכשיו בחיים היא לא תסתלק\r\n.  והיא צדקה,  כי\r\nאחרי שעזבה היה מאושר יותר מתמיד להיות לבדו\r\nוכתב את שלושה שירי סתיו בתוך פחות מחודש.\r\n\"למדת ממנה משהו פעם?\" שאל קלייב פתאום.\r\nבאמצע שנות השמונים זכה גם ורנון בסיבוב שני,\r\nבחופשה באחוזה באוּמבּריה,  אחר-כך הוצב ברומא\r\nכשליח העיתון שעכשיו היה עורכו,  וכבר היה איש\r\nנשוי.\r\n\"אני אף פעם לא זוכר סקס,\" אמר כעבור רגע,  \"אני\r\nבטוח שזה היה מדליק,  אבל אני כן זוכר שהיא לימדה\r\nאותי הכול על פטריות פּוֹרצ'יני,  איך קוטפים אותן,\r\nאיך מבשלים אותן.\"\r\nזה נשמע לקלייב כהתחמקות,  לכן החליט להימנע\r\nאף הוא מכל וידוי.  הוא השקיף אל הכניסה לבית-\r\nהתפילה.  הם יצטרכו לגשת.  הוא הפתיע את עצמו\r\nכשאמר בנימה פראית למדי,  \"אתה יודע,  הייתי צריך\r\nלהתחתן איתה.  כשהיא התחילה להתדרדר הייתי הורג\r\nאותה עם כרית או משהו וחוסך ממנה את הרחמים של\r\nכולם.\"\r\nורנון צחק כשהוליך את חברו מגן הזיכרון.  \"קל\r\nלהגיד.  אני יכול לראות אותך מלחין מנגינות לחצר\r\nההתעמלות בבית-הסוהר,  כמו מה-שמה,  הפעילה\r\nהפמיניסטית.\"\r\n\"את'ל סמית'.  הייתי עושה עבודה הרבה יותר טובה\r\nממנה.\"\r\nחבריה של מולי שנאספו בהלוויה היו מעדיפים\r\nשלא לבוא לקרמטוריום,  אבל ג'ורג' הבהיר שלא יהיה\r\nטקס אשכבה.  הוא לא רצה לשמוע את שלושת\r\nהאֶקסים האלה עושים השוואות בפומבי מעל הבימות\r\nבכנסיית סיינט מרטין או סיינט ג'יימס,  או מחליפים\r\nמבטים בזמן שהוא נושא את ההספד שלו.  כשוורנון\r\nוקלייב קרבו,  שמעו את הלהג המוכר של מסיבות\r\nקוקטייל.  לא היו שם מגשים עם שמפניה, ולא קירות\r\nמסעדה שיחזירו הדים, אבל לולא כן זו יכלה להיות\r\nעוד פתיחת תערוכה או ארוחת צהריים תקשורתית.\r\nכל-כך הרבה פרצופים שקלייב לא ראה מעודו באור\r\nיום,  וכולם נראו נורא, כמו גוויות שהועמדו על\r\nרגליהן כדי לקבל את פני המתה החדשה.  פרץ זה של\r\nשנאת-אדם הפיח בו חיים והוא החליק דרך הקהל\r\nההומה,  התעלם מקריאות בשמו,  משך את מרפקו\r\nכשמישהו אחז בו,  והוסיף לצעוד לעברו של ג'ורג'\r\nשעמד ושוחח עם שתי נשים ועם ברנש זקן מצומק\r\nבכובע פדורה,  מקל הליכה בידו.\r\n\"קר מדי,  אנחנו צריכים ללכת,\" שמע קלייב קול\r\nקורא,  אבל ברגע ההוא לא יכול איש לחמוק מכוח\r\nהשאיבה של האירוע החברתי.  הוא כבר איבד את\r\nורנון,  שבעליה של רשת טלוויזיה משך אותו הצידה.\r\nלבסוף לחץ את ידו של ג'ורג' בהפגנת כנות\r\nמשכנעת למדי.  \"זה היה טקס נפלא.\"\r\n\"אני מודה לך שבאת.\"\r\nמותה שיווה לו אצילות.  כובד-הראש השקט כלל\r\nלא היה הסגנון שלו,  ששילב תמיד מסכנות וקדרות;\r\nלהוט לשאת חן,  אך לא מסוגל לקבל ידידותיות\r\nכפשוטה.  צרה של העשירים מאוד.\r\n\"אבקש את סליחתכם,\" הוסיף,  \"אלה האחיות\r\nפינץ',  ורה ומיני,  שהכירו את מולי כשגרה בבוסטון,\r\nקלייב לינלי.\"\r\nהם לחצו ידיים.\r\n\"אתה המלחין?\" שאלה ורה או מיני.\r\n\"נכון.\"\r\n\"זה כבוד גדול,  מר לינלי.  הנכדה שלי, בת אחת-\r\nעשרה, למדה את הסונטינה שלך למבחן סוף-השנה\r\nשלה בכינור ומאוד אהבה אותה.\"\r\n\"נעים לדעת.\"\r\nהמחשבה על ילדים שמנגנים את המוזיקה שלו\r\nגרמה לו דכדוך קל.\r\n\"וזה הארט פולמן,\" אמר ג'ורג',  \"גם הוא מארצות\r\nהברית.\"\r\n\"הארט פולמן.  סוף-סוף.  אתה זוכר שעיבדתי את\r\nשירי זעם שלך לתזמורת ג'אז?\"\r\nפולמן היה משורר ביט,  השריד האחרון מדורו של\r\nקֶרוֹאַק.  הוא נראה כמו לטאה קטנה כמושה והתקשה\r\nלסובב את צווארו כדי לשאת מבט אל קלייב. \"היום\r\nאני לא מסוגל לזכור כלום,  שום דבר מזוין,\" אמר\r\nבנועם,  בקול דק צפצפני.  \"אבל אם אתה אומר שעשית\r\nאת זה,  בטח עשית את זה.\"\r\n\"אבל את מולי אתה בטח זוכר,\" אמר קלייב.\r\n\"מי?\" במשך שתי שניות שריר לא זע בפניו של\r\nפולמן,  ואחר-כך הוא קירקר ולפת את זרועו של קלייב\r\nבאצבעות לבנות כחושות.  \"בטח,\" אמר בקול הבאגס\r\nבאני שלו,  \"מולי ואני היכרנו עוד בשישים וחמש\r\nבאיסט וילג'.  אני זוכר את מולי.  איזו שאלה!\"\r\nקלייב ניסה לא להסגיר את עצבנותו בשעה שערך\r\nחישובים.  ביוני בשנה ההיא מלאו לה שש-עשרה.  למה\r\nאף פעם לא הזכירה את זה? הוא בדק כבדרך אגב.\r\n\"היא באה לחופשת הקיץ,  אני מניח.\"\r\n\"לא.  היא באה למסיבת הלילה השנים-עשר שלי.\r\nאיזה בחורה,  אה ג'ורג'?\"\r\nאונס קטינה אם כך.  שלוש שנים לפניו.  היא אף\r\nפעם לא סיפרה לו על הארט פולמן.  והאם לא באה\r\nלבכורה של זעם? האם לא באה למסעדה אחרי כן?\r\nהוא לא הצליח לזכור.  שום דבר מזוין.\r\nג'ורג' הפנה אליהם את גבו לשוחח עם האחיות\r\nהאמריקניות.  קלייב החליט שאין לו מה להפסיד,  סוכך\r\nעל פיו בידו וגחן לדבר אל תוך אוזנו של פולמן.\r\n\"אף פעם לא זיינת אותה,  שרץ שקרן שכמוך.  היא\r\nלא היתה מתכופפת כל-כך נמוך.\"\r\nהוא לא התכוון להסתלק ברגע זה,  כי רצה לשמוע\r\nאת תשובתו של פולמן,  אבל בדיוק אז נדחקו פנימה\r\nשתי קבוצות קולניות,  האחת להביע תנחומים לג'ורג',\r\nהשנייה להביע הערכה למשורר,  ובמערבולת של\r\nחילופי-המקומות מצא את עצמו נחלץ ומתרחק.  הארט\r\nפולמן ומולי בת-העשרה.  אחוז בחילה פילס את דרכו\r\nחזרה בקהל והגיע לקרחת קטנה ועמד שם,  אסיר תודה\r\nעל שאיש לא שם לב אליו,  משקיף על הידידים\r\nוהמכרים השקועים בשיחות סביבו.  הוא הרגיש שהוא\r\nהיחיד שבאמת מתגעגע למולי.  אולי אילו התחתן\r\nאיתה היה גרוע מג'ורג',  ולא היה סובל אפילו את\r\nההתכנסות הזאת.  וגם לא את חוסר-הישע שלה.  שופך\r\nמתוך בקבוקון הפלסטיק החום המרובע שלושים כדורי\r\nשינה לכף ידו.  המכתש והעלי,  כוס ויסקי.  שלוש\r\nכפיות של עיסה צהובה-לבנה.  היא הביטה בו\r\nכשבלעה את זה,  כאילו ידעה.  הוא הניח את שמאלו\r\nמתחת לסנטרה למקרה שיישפך משהו.  הוא חיבק\r\nאותה כשישנה,  ואחר-כך כל הלילה.\r\nאיש מלבדו אינו מתגעגע אליה.  הוא הביט סביבו\r\nאל חבריו לאבל,  רבים בגילו,  בגילה של מולי,  שנה-\r\nשנתיים יותר או פחות.  כל-כך מצליחים,  כל-כך\r\nרבי-השפעה,  כל-כך פורחים תחת משטר שהם בזים\r\nלו זה שבע-עשרה שנה כמעט.\r\nTalking 'bout my\r\ngeneration\r\n. איזה מרץ,  איזה מזל.  ניזונו מחלבה\r\nומלשדה של המדינה בהסדר שלאחר המלחמה,  אחר-\r\nכך נבנו על השגשוג התמים, ההססני של הוריהם,\r\nולבסוף התבגרו אל תעסוקה מלאה, אוניברסיטאות\r\nחדשות,  ספרים מבריקים בכריכה רכה,  תור הזהב של\r\nהרוקנרול,  אידיאלים במחיר שווה לכל נפש.\r\nכשהתפורר הסולם מאחוריהם,  כשקפצה המדינה את\r\nידה והתחילה להזעיף פנים,  הם כבר היו במקום\r\nמבטחים,  הם כבר התחזקו והתבססו,  הגיעו למעמד\r\nהקובע - טעם,  דעות,  גורלות.\r\nהוא שמע אישה קוראת בעליזות,  \"אני כבר לא\r\nמרגישה את הידיים והרגליים ואני הולכת!\"\r\nכשהסתובב ראה מאחוריו איש צעיר שעמד לגעת\r\nבכתפו.  הוא היה באמצע שנות העשרים שלו,  קירח,  או\r\nגלוח-ראש,  ולבש חליפה אפורה בלי מעיל.\r\n\"מר לינלי.  מצטער להפריע לך,\" אמר האיש\r\nוהרחיק את ידו.\r\nקלייב שיער שהוא מוזיקאי,  או מישהו שרוצה\r\nלבקש ממנו חתימה,  וכיווץ את פרצופו למסיכת\r\nהסבלנות שלו.  \"זה בסדר.\"\r\n\"אולי יש לך רגע לגשת לשוחח עם שר החוץ.  הוא\r\nמאוד מעוניין להכיר אותך.\"\r\nקלייב חשק את שפתיו.  הוא לא רצה לעשות הכרה\r\nעם ג'וליאן גַרמוני,  אך גם לא רצה לטרוח לפגוע בו.\r\nאין מוצא.  \"אחריך,\" אמר,  והובל בין חבורות ידידיו,\r\nשכמה מהם ניחשו לאן הוא הולך וניסו למשוך אותו\r\nממורה הדרך שלו.\r\n\"הֵי,  לינלי.  לא מדברים עם האויב!\"\r\nאכן אויב.  מה משך אותה? הוא היה טיפוס מוזר\r\nלמראה: ראש גדול,  שיער שחור גלי שכולו שלו,\r\nחיוורון מחריד,  שפתיים דקות,  לא-חושניות.  הוא\r\nהצליח בשוק הפוליטי עם סחורה שגרתית של שנאת-\r\nזרים ותמיכה בחוקי עונשין מחמירים. לוורנון תמיד\r\nהיה הסבר פשוט: מנוול רם-מעמד, מספר חזק,  אבל\r\nאת זה יכולה היתה למצוא בכל מקום. בוודאי שיחק\r\nכאן גם הכישרון הסודי שלו שבעזרתו הגיע לאן\r\nשהגיע,  זה שהמריץ אותו אפילו עכשיו לאיים על\r\nמשרת ראש הממשלה.\r\nהעוזר הביא את קלייב אל קבוצה שהתגורדה בחצי\r\nפרסה מסביב לגרמוני,  שנראה כנואם נאום או מספר\r\nסיפור,  הוא הפסיק את דבריו כדי להחליק את ידו אל\r\nידו של קלייב וללחוש לו בחמימות,  כאילו היו לבדם,\r\n\"שנים רציתי להכיר אותך.\"\r\n\"נעים מאוד.\"\r\nגרמוני דיבר בקול רם לטובת החבורה,  שלשני\r\nאנשים צעירים מתוכה היתה הארשת החביבה,\r\nהנכלולית בעליל,  של כתבי רכילות.  השר הציג הצגה\r\nוקלייב היה מעין אביזר.  \"אשתי יודעת כמה מיצירות\r\nהפסנתר שלך בעל-פה.\"\r\nשוב.  קלייב תהה.  אולי הוא באמת כישרון מבוית\r\nומאולף כטענת אחדים ממבקריו הצעירים,  גוֹרֶצקי\r\nלאדם החושב?\r\n\"היא בטח מוכשרת,\" אמר.\r\nמזמן לא פגש פוליטיקאי מקרוב,  ומה שנשכח ממנו\r\nהיו העיניים המתרוצצות,  המארב חסר-המנוח\r\nלמאזינים חדשים או לעריקים,  או לקרבתה של דמות\r\nממעמד גבוה יותר,  או לכל הזדמנות פז אחרת\r\nשעלולה לחמוק מן היד.\r\nגרמוני עדיין הציץ סביבו עכשיו,  מבצר לו את\r\nתשומת הלב של קהלו.  \"היא היתה מבריקה.  בהתחלה\r\nגולדסמית',  אחר-כך גילדהול.  היה לה סיכוי לקריירה\r\nנהדרת...\" הוא השתתק רגע לשם האפקט הקומי.  \"ואז\r\nהיא פגשה אותי ובחרה ברפואה.\"\r\nרק העוזר ועוד אשת צוות חייכו.  העיתונאים לא\r\nהגיבו.  אולי כולם כבר שמעו את זה קודם.\r\nעיניו של שר החוץ שבו והתמקדו בקלייב.  \"עוד\r\nמשהו.  רציתי לברך אותך על המינוי.  סימפוניית\r\nהמילניום.  ידעת שההחלטה התקבלה בקבינט,  לא\r\nפחות?\"\r\n\"כך שמעתי.  ואתה הצבעת בעדי.\"\r\nקלייב הרשה לעצמו נימה יגעה,  אך גרמוני הגיב\r\nכאילו הודה לו בחום.  \"זה המעט שיכולתי לעשות.\r\nכמה מהקולגות שלי רצו את הטיפוס הזה,  כוכב הפופ,\r\nהחיפושית-לשעבר.  בכל אופן,  איך זה מתקדם? כמעט\r\nגמור?\"\r\n\"כמעט.\"\r\nגפיו היו חסרי-תחושה כבר חצי שעה,  אבל רק\r\nעכשיו הקור ממש חדר אליו.  בחמימות הסטודיו שלו\r\nיעבוד בחולצתו בלבד על הדפים האחרונים של\r\nהסימפוניה שלו,  שנגינת הבכורה שלה צפויה בתוך\r\nשבועות ספורים.  הוא כבר דחה פעמיים את מועד\r\nהסיום וכעת השתוקק להיות בבית.\r\nהוא הושיט את ידו לגרמוני.  \"שמחתי מאוד להכיר\r\nאותך.  אני צריך לזוז.\"\r\nאבל השר התעלם מידו ודיבר דרכו,  כי עדיין נשאר\r\nעוד קצת לסחוט מנוכחותו של המלחין המפורסם.\r\n\"אתה יודע,  לא פעם חשבתי שחופש היצירה של\r\nאמנים כמוך נותן משמעות לעבודה שלי...\"\r\nוכן הלאה וכן הלאה בסגנון דומה,  בעוד קלייב\r\nמביט בו בהבעה שלא הסגירה את שאט-נפשו הגובר\r\nוהולך.  גם גרמוני בן דורו.  משרתו הנכבדת שחקה את\r\nיכולתו לשוחח עם זר כשווה אל שווה.  אולי זה מה\r\nשהציע לה במיטה,  את הריגוש שבניכור.  גבר\r\nשמתכווץ אל מול המראה.  אבל היא הלוא העדיפה\r\nחמימות רגשית.  תשכב בשקט,  תסתכל עלי,  תסתכל\r\nעלי באמת.  אולי כל העניין הזה,  מולי וגרמוני,  לא\r\nהיה אלא טעות.  כך או כך,  עכשיו זה היה בלתי-נסבל\r\nבעיני קלייב.\r\nשר החוץ הגיע למוסר ההשכל שלו,  \"וזו המסורת\r\nשעשתה אותנו למה שאנחנו.\"\r\n\"תהיתי,\" אמר קלייב לאֶקס של מולי,  \"אם אתה\r\nעדיין תומך בעונש מוות.\"\r\nגרמוני היה מסוגל להתמודד עם תפנית פתאומית,\r\nאבל עיניו התקשו.\r\n\"אני סבור שרוב הציבור מודע לעמדתי בנושא הזה.\r\nבינתיים אני שמח לקבל את דעת הפרלמנט ואת\r\nהאחריות הקולקטיבית של הקבינט.\" הוא סיכם את\r\nהנושא,  וגם חדל באחת להרעיף את קסמיו.\r\nשני העיתונאים קרבו מעט עם פנקסיהם.\r\n\"שמעתי שפעם אמרת בנאום שצריך לתלות את\r\nנלסון מנדלה.\"\r\nגרמוני,  שהתעתד לבקר בדרום אפריקה בחודש\r\nשלאחר מכן,  חייך בשלווה.  עיתונו של ורנון הוא\r\nשחפר והעלה את הנאום ההוא מתהום הנשייה,  די\r\nבגסות.  \"אני סבור שאי-אפשר לצלוב בני אדם על\r\nדברים שאמרו כסטודנטים חמומי-מוח.\" הוא הפסיק\r\nרגע כדי לצחקק.  \"לפני שלושים שנה כמעט.  אני\r\nבטוח שגם אתה אמרת או חשבת כמה דברים מזעזעים\r\nמאוד.\"\r\n\"בהחלט כן,\" אמר קלייב.  \"ובדיוק לזה אני מתכוון.\r\nאילו ניצחה אז הדרך שלך,  כמה מאיתנו לא היו זוכים\r\nלשנות את דעתם היום.\"\r\nגרמוני הרכין את ראשו בקצרה לאות הסכמה.\r\n\"נימוק לא רע.  אבל בעולם האמיתי,  מר לינלי,  שום\r\nמערכת שיפוטית לא יכולה להיות נקייה מטעויות\r\nאנוש.\"\r\nואז עשה שר החוץ משהו מדהים שמוטט את\r\nהתיאוריה של קלייב בדבר תוצאות המשרה הציבורית,\r\nמשהו שקלייב נאלץ להעריץ לאחר מעשה.  גרמוני\r\nהושיט את ידו,  אחז בדש מעילו של קלייב בין אצבע\r\nלאגודל,  משך אותו אליו ודיבר בקול שאיש לא יכול\r\nלשמוע.\r\n\"בפעם האחרונה שפגשתי את מולי היא אמרה לי\r\nשאתה אימפוטנט ושתמיד היית כזה.\"\r\n\"שטויות במיץ.  היא אף פעם לא אמרה את זה.\"\r\n\"כמובן שאתה חייב להכחיש.  העניין הוא שאנחנו\r\nיכולים לשוחח על זה בקול רם לפני האדונים האלה\r\nכאן,  או שתעזוב אותי בשקט וניפרד יפה.  במילים\r\nאחרות,  לך תזדיין.\"\r\nהדברים נאמרו במהירות ובדחיפות,  וברגע שסיים\r\nהתרחק גרמוני מהמלחין,  לחץ את ידו במרץ וקרא\r\nלעבר עוזרו,  \"מר לינלי הואיל לקבל הזמנה לארוחת\r\nערב.\" כנראה שהמשפט הזה היה צופן מוסכם,  כי\r\nהאיש הצעיר ניגש מיד להוליך משם את קלייב,  בעוד\r\nגרמוני פונה לו עורף ואומר לעיתונאים,  \"איש גדול,\r\nקלייב לינלי.  להתווכח ולהישאר ידידים,  זו התמצית\r\nשל התנהגות תרבותית,  לא כן?\"\r\n2\r\nכעבור שעה, המכונית של ורנון, שהיתה\r\nקטנה עד אבסורד למכונית שרד עם נהג,  הורידה את\r\nקלייב בסאות' קנסינגטון.  ורנון יצא להיפרד.\r\n\"הלוויה איומה.\"\r\n\"בלי שום משקה אפילו.\"\r\n\"מולי המסכנה.\"\r\nקלייב נכנס לבית ועמד בחדר הכניסה,  קולט את\r\nחמימות הרדיאטורים ואת השקט.  פתק מסוכנת ביתו\r\nהודיע לו שיש קנקן קפה בסטודיו.  עדיין במעילו,  עלה\r\nלשם,  לקח עיפרון ודף תווים,  נשען על הפסנתר הגדול\r\nורשם את עשרת הצלילים היורדים.  הוא עמד על-יד\r\nהחלון,  הביט בנייר ודימיין את הקונטרַפּוּנקט של\r\nהצ'לי.  ימים רבים היתה לו המשימה לכתוב סימפוניה\r\nלכבוד המילניום עינוי מגוחך: פלישה בירוקרטית\r\nלחירותו היצירתית; ההתחבטות היכן בדיוק יוכל\r\nג'וליו בּוֹ,  המנצח האיטלקי הדגול,  לערוך חזרות עם\r\nהתזמורת הסימפונית הבריטית; מורת-הרוח הקלה אך\r\nהמתמדת שגרם לו הסיקור העיתונאי המשולהב או\r\nהעוין; העובדה שלא עמד בשני מועדי סיום - עד\r\nלמילניום עצמו עוד נותרו שנים.  אבל היו גם ימים\r\nכמו היום הזה,  שלא חשב בהם אלא על המוזיקה\r\nעצמה ולא יכול להרפות ממנה.  בלי להוציא מכיס\r\nמעילו את ידו השמאלית,  שטרם הפשירה,  התיישב אל\r\nהפסנתר וניגן את הקטע כפי שכתב אותו,  איטי,\r\nבחצאי טונים,  בקצב מתעתע.  למעשה היו כאן שני\r\nמקצבים שונים.  אחר-כך,  עדיין בימִינו בלבד ובחצי\r\nהמהירות,  אילתר את השורה העולה של הצ'לי,  ושב\r\nוניגן אותה פעמים אחדות,  בשינויי נוסח,  עד שנחה\r\nדעתו.  הוא רשם את הקטע החדש,  שהיה בקצה העליון\r\nשל מנעד הצ'לו,  ויישמע כאנרגיה פראית נבלמת.\r\nשחרורה לאחר מכן,  בפרק האחרון של הסימפוניה,\r\nיהיה מענג.\r\nהוא קם מהפסנתר ומזג לו קפה,  ושתה אותו\r\nבמקומו הקבוע אצל החלון.  שלוש וחצי,  וכבר חשוך\r\nכל-כך שצריך להדליק אורות.  מולי היתה לאפר.  הוא\r\nיעבוד כל הלילה ויישן עד ארוחת הצהריים.  חוץ מזה\r\nאין הרבה מה לעשות בעצם.  תעשה משהו,  ותמות,\r\nאחרי הקפה חזר אל הפסנתר ועמד כפוף מעליו\r\nבמעילו,  וניגן בשתי ידיים באור התשוש של אחר-\r\nהצהריים את התווים שכתב. כמעט נכון,  כמעט אמת,\r\nהם רימזו על מין ערגה יבשה אל משהו בלתי מושג.\r\nמישהו,  ברגעים כאלה נהג לטלפן אליה ולבקש\r\nשתבוא,  כשהיה נסער מכדי לשבת אל הפסנתר שעה\r\nארוכה ונרגש מרעיונות חדשים מכדי שיוכל להניח לו.\r\nאם היתה פנויה היתה באה ומכינה תה, מערבבת\r\nמשקאות אקזוטיים,  ויושבת בכורסה הישנה הבלויה\r\nבפינה.  לפעמים שוחחו,  לפעמים ביקשה שינגן משהו\r\nוהאזינה בעיניים עצומות.  היה לה טעם קודר במפתיע\r\nלגבי טיפוס חוגג כמוה.  באך,  סטרווינסקי,  לעתים\r\nרחוקות מוצרט.  אבל שוב לא היתה נערה,  לא היתה\r\nאהובתו.  שררה ביניהם ידידות,  בדיחות-דעת שלא\r\nהותירה מקום לתשוקה,  והם אהבו לדבר בחופשיות\r\nאיש-איש על פרשיותיו שלו.  היא היתה כמו אחות,\r\nושפטה את הנשים שלו בנדיבות גדולה הרבה יותר\r\nמזו שחלק הוא לגברים שלה.  פעמים אחרות שוחחו\r\nעל מוזיקה או על אוכל.  כעת היתה אפר דק בכד בהט\r\nשג'ורג' יוכל לשים למעלה,  על ארון הבגדים שלו.\r\nלבסוף התחמם דיו,  אף כי שמאלו עדיין עיקצצה.\r\nהוא פשט את מעילו והשליך אותו על הכורסה של\r\nמולי.  לפני שחזר לפסנתר התהלך בחדר והדליק\r\nמנורות.  למעלה משעתיים טרח על החלק של הצ'לו\r\nוהוסיף לו תזמור, בלי להשגיח בחשיכה שבחוץ\r\nובקולות התנועה העמומים,  הצורמים,  של שעת\r\nהעומס בערב,  זה היה רק קטע מעבר אל הפינאלֶה; מה\r\nשהקסים אותו היה ההבטחה,  השאיפה - בדמיונו ראה\r\nשורת מדרגות שחוקות עתיקות יוצאות אט-אט מטווח\r\nהראייה - הכמיהה לטפס הלאה,  מעלה,  ולבסוף\r\nלהגיע בתנועה רחבה אל תו מרוחק,  ובצלילים\r\nהנופלים קווצות-קווצות ומתפזרים כערפל נמוג\r\nלהגיע אל לחן מסכם,  אל דברי פרידה,  אל לחן מוכר\r\nבעל יופי נוקב,  שיצליח,  חרף צלילו המיושן,  להישמע\r\nגם כמתאבל על המאה שחלפה ועל כל אכזריותה\r\nהאטומה,  וגם כמהלל את כוח ההמצאה המבריק שלה.\r\nזמן רב לאחר שתתפוגג ההתרגשות של ביצוע\r\nהבכורה,  זמן רב לאחר שיסתיימו חגיגות המילניום,\r\nהזיקוקין דינור והדיווחים השטחיים המגויסים -\r\nהלחן הכובש הזה ישרוד,  כקינה למאה המתה.\r\nזו לא היתה רק הפנטזיה של קלייב,  אלא גם של\r\nהוועדה הממנה,  אשר בחרה במלחין שהתאפיין בכך\r\nשתפס,  למשל,  את הקטע העולה הזה במונחים של\r\nמדרגות עתיקות עשויות אבן. אפילו אוהדיו,  לפחות\r\nבשנות השבעים,  השתמשו במונח \"ארכי-שמרן\",  בעוד\r\nמבקריו העדיפו \"ענתיקה\",  אך הכול הסכימו שלינלי\r\nיודע לכתוב לחן לא פחות משוברט ומקרטני. היצירה\r\nהוזמנה מבעוד מועד כדי שתוכל 'להתנגן' אל תוך\r\nהתודעה הציבורית.  הציעו לקלייב,  למשל,  שקטע\r\nסוער וקולני של כלי נשיפה ישמש כאות לחדשות\r\nהערב בטלוויזיה.  הוועדה,  שהממסד המוזיקלי פטר\r\nאותה כנמוכת מצח,  השתוקקה יותר מכל לסימפוניה\r\nשניתן להפיק ממנה לפחות מנגינה אחת,  מזמור,  קינה\r\nלמאה היוצאת המושמצת,  שאפשר יהיה לשלבה\r\nבאירועים רשמיים,  כמו שה\"נֶסוּם דוֹרְמָה\" שולב\r\nבאליפויות כדורגל.  לשלבה,  ואחר לשלחה לחופשי\r\nלכבוש לה מקום משלה בתודעה הציבורית באלף\r\nהשלישי.\r\nלדידו של קלייב לינלי העניין היה פשוט.  הוא ראה\r\nאת עצמו כיורשו של ווהן ויליאמס,  ומונחים כמו\r\n\"שמרן\" נראו לו בלתי-רלוונטיים,  שאולים בטעות\r\nמאוצר-המילים הפוליטי.  מלבד זה,  בשנות ה- 70,\r\nכשהחל לזכות בהכרה,  מוזיקה אַטוֹנָלית ואקראית,\r\nמאבקי קולות,  אלקטרוניקה,  פירוק צלילים - כל\r\nהתוכנית המודרניסטית,  למעשה - היתה לתורה\r\nאורתורוקסית שנלמדה בקולג'ים. מליצי-היושר שלה,\r\nלא הוא,  הם-הם הריאקציונרים. באלף תשע-מאות\r\nשבעים וחמש פירסם ספר בן מאה עמודים שהיה, ככל\r\nמניפסט שמכבד את עצמו, התקפה והגנה בעת ובעונה\r\nאחת. החבורה המודרניסטית הוותיקה כלאה את\r\nהמוזיקה באקדמיה,  ושם היא הונחלה בקנאות לבעלי\r\nמקצוע, בוּדדה ועוּקרה,  והברית החיונית בינה ובין\r\nהקהל הרחב הופרה בשחצנות.  קלייב תיאר בלגלגנות\r\n'\r\nקונצרט' מסובסד מכספי הציבור,  באולם כנסייה ריק\r\nלחלוטין כמעט,  שלמעלה משעה חזרו והטיחו שם\r\nצוואר כינור שבור ברגלי הפסנתר.  בתוכנית שצורפה\r\nהוסבר,  אגב התייחסויות לשואה,  מדוע בשלב זה של\r\nתולדות אירופה כל צורה אחרת של מוזיקה אין לה\r\nקיום.  בתפיסתם המוגבלת של הקנאים,  טען קלייב,  כל\r\nצורה של הצלחה,  ולו גם מוגבלת ביותר,  כל הערכה\r\nציבורית שהיא,  מעידה על כישלון ועל פשרה\r\nאסתטית.  כשתיכתב הגירסה הסופית של תולדות\r\nהמוזיקה המערבית במאה העשרים,  יינתן הניצחון\r\nלבלוז,  לג'אז,  לרוק ולמסורות של המוזיקה העממית\r\nהמתפתחת ללא הרף.  הסגנונות הללו מדגימים\r\nבהרחבה שאין סתירה בין מלודיה,  הרמוניה וקצב ובין\r\nחדשנות.  רק למחצית הראשונה של המאה תהיה\r\nמשמעות במוזיקה האמנותית,  ואחריה רק למלחינים\r\nמסוימים,  שקלייב לא מנה ביניהם את שנברג המאוחר\r\nואת 'שכמותו'.\r\nעד כאן ההתקפה.  ההגנה שאלה וסילפה את\r\nהתחבולה השחוקה מקהלת; הגיע הזמן לחלץ את\r\nהמוזיקה מידי הקומיסארים,  ולהדגיש שוב את\r\nהקומוניקטיביות המהותית שלה,  שכן היא נוצרה,\r\nבאירופה,  במסורת הומניסטית שהכירה תמיד\r\nבמסתורין שבטבע אנוש; הגיע הזמן להכיר בכך\r\nשהופעה לפני קהל היא 'פולחן חילוני' והגיע הזמן\r\nלהכיר בראשוניות הקצב והסולם ובחשיבות המלודיה,\r\nכדי להגשים זאת מבלי לחזור סתם על מוזיקת העבר,\r\nעלינו לפתח הגדרה עכשווית של יופי,  ודבר זה לא\r\nיתאפשר מבלי להבין 'אמת בסיסית' אחת. כאן העז\r\nקלייב לשאול ממאמרים ספקולטיביים ביותר שלא ראו\r\nאור,  מאת עמית של נועם חומסקי,  שאותם קרא בעת\r\nחופשה בביתו של האיש בקייפ קוד: יכולתנו 'לקרוא'\r\nמקצבים,  מלודיות והרמוניות מענגות,  בדומה\r\nליכולתנו האנושית הבלעדית ללמוד שפה,  היא נתון\r\nגנטי.  אנתרופולוגים מצאו ששלושת היסודות הללו\r\nקיימים בכל התרבויות המוזיקליות.  יכולתנו לשמוע\r\nהרמוניה מושרשת בנו.  (יתר על כן,  דיסהרמוניה\r\nכשלעצמה,  בלא רקע של הרמוניה,  היא חסרת פשר\r\nועניין.) לתפוס קו של מלודיה זו פעילות שכלית\r\nמורכבת,  אך פעילות שגם עולָל מסוגל לבצעה.  אנו\r\nנולדים אל תוך מורשת,  אנחנו הומו מוזיקוּס: לפיכך,\r\nטבע אנוש,  מה שמחזיר אותנו אל מדעי האדם\r\nוקומוניקטיביות...\r\nלהיזכר ביופי\r\nמאת קלייב לינלי ראה אור בעת\r\nובעונה אחת עם הבכורה של יצירתו דרווישים\r\nסימפוניים למיתרים וירטואוזיים\r\nבוויגמור הול,  יצירה\r\nמהפנטת,  שזכתה לאהבה ולתיעוב במידה שווה,\r\nולפיכך האדירה את שמו והבטיחה את תפוצת ספרו.\r\nמעבר לתהליך היצירה,  כתיבת סימפוניה היא\r\nמלאכה גופנית מפרכת.  כל שנייה של נגינה דורשת\r\nכתיבת תפקידיהם של שני תריסר כלים,  תו אחר תו,\r\nנגינתם שוב,  תיקונים בכתב היד,  שוב נגינה,  שכתוב,\r\nואחר ישיבה בדממה תוך האזנה לשמיעה הפנימית\r\nהמשלבת ומעבדת את הסידור האנכי של שרבוטים\r\nומחיקות; תיקונים נוספים עד שהקטע מניח את הדעת,\r\nשוב נגינתו בפסנתר.  עד חצות הרחיב קלייב את קטע\r\nהמעבר וכתב אותו במלואו,  והתחיל את האתנחתא\r\nהתזמורתית הגדולה שתקדים את המעבר המתפשט\r\nלסולם החדש.  עד ארבע בבוקר כתב את התפקידים\r\nהעיקריים וידע בדיוק כיצד יתבצעו המודולאציות,\r\nכיצד יתפוגגו הערפילים.\r\nהוא קם מהפסנתר, תשוש, שבע-רצון מהתקדמותו,\r\nאך מלא חשש: הוא הביא את מנוע הצלילים העצום\r\nהזה לנקודה שבה תוכל להתחיל העבודה האמיתית על\r\nהפינאלֶה,  וזו תוכל להתחיל עכשיו רק בהמצאה רבת\r\nהשראה - המלודיה המסיימת,  בגירסתה הראשונה\r\nוהפשוטה ביותר,  בנגינת סולו חשופה של כלִי נשיפה,\r\nאו אולי הכינורות הראשונים.  הוא הגיע אל העיקר,\r\nהוא חש מעמסה.  הוא כיבה את המנורות וירד לחדר\r\nהשינה.  לא היה לו מתווה ראשוני של רעיון,  לא\r\nטיוטה,  אפילו לא תחושה,  והוא לא ימצא זאת אם\r\nיישב אל הפסנתר ויקמט את מצחו במאמץ.  זה יבוא\r\nרק בזמנו שלו.  מניסיונו ידע שמוטב לו להירגע,\r\nלסגת,  ועם זאת להישאר ערני וקשוב.  הוא יצטרך\r\nלצאת לטיול רגלי ארוך בטבע,  אולי אפילו לסדרה של\r\nטיולים ארוכים.  נחוצים לו הרים,  שמים פתוחים.  מחוז\r\nהאגמים,  אולי.  הרעיונות הטובים ביותר עטו עליו\r\nבמפתיע מקץ שלושים קילומטר כשדעתו היתה\r\nמוסחת.\r\nכששכב סוף-סוף במיטה,  על גבו,  בחשיכה גמורה,\r\nמתוח,  מהדהד בתוכו מן המאמץ המוחי,  ראה פסים\r\nמשוננים בצבעים עזים חוצים את רשתיות עיניו,  אחר\r\nמתכווצים ומתפתלים ונהפכים לזריחות שמש.  רגליו\r\nהיו קפואות,  זרועותיו וחזהו להטו.  חרדות שמקורן\r\nביצירה התחלפו במתכת הנחותה יותר של פחד לילי\r\nפשוט; מחלה ומוות,  מושגים מופשטים שהתמקדו עד\r\nמהרה בתחושה שעדיין קיננה בשמאלו.  זו היתה קרה\r\nונוקשה ומעקצצת,  כאילו ישב עליה חצי שעה.  הוא\r\nעיסה אותה בימינו,  והצמיד אותה אל חמימות בטנו.\r\nהאין זו אותה תחושה שחשה מולי כשרצתה לעצור\r\nמונית ליד הדורצ'סטר? אין לו בת זוג,  לא אישה,  לא\r\nג'ורג',  שיטפלו בו,  ואולי טוב שכך.  אבל מה במקום\r\nזה? הוא התגלגל על צדו והתכרבל בשמיכות.  המעון\r\nהסיעודי,  הטלוויזיה בחדר המועדון,  משחקי בינגו,\r\nוהזקנים מזילי הריר עם הסיגריות ועם השתן שלהם.\r\nלא יקום ולא יהיה.  בבוקר ילך לרופא.  אבל זה מה\r\nשמולי עשתה,  ושלחו אותה לבדיקות.  הם יכולים\r\nלפקח על ההתדרדרות שלך,  אך לא למנוע אותה.  אז\r\nשמור מרחק מהם,  השגח בעצמך על שקיעתך,  וכשלא\r\nתוכל עוד לעבוד,  או לחיות בכבוד,  חסל את זה\r\nבעצמך. אבל איך יוכל לבלום את עצמו לפני השלב\r\nהזה,  זה שמולי הגיעה אליו כל-כך מהר,  כשיהיה יותר\r\nמדי חסר-ישע,  מבולבל,  מטומטם מכדי להרוג את\r\nעצמו?\r\nמחשבות מגוחכות! הוא התיישב וגישש אחר\r\nהמנורה שעל ארונית הלילה ומשך מתחת לכתב-עת\r\nאת גלולות השינה שהעדיף להימנע מהן.  הוא לקח\r\nאחת,  נשען על הכרים ולעס אותה לאט.  בלי לחדול\r\nלעסות את ידו,  ניחם את עצמו במחשבות הגיוניות.\r\nידו התקררה,  זה הכול,  והוא סובל מתשישות יתר,\r\nבמקום לעסוק בהבלים עליו לעבוד,  לסיים את\r\nהסימפוניה לאחר שיצליח למצוא את שיאה הלירי. מה\r\nשהעיק עליו שעה קודם לכן ניחם אותו כעת,  וכעבור\r\nעשר דקות כיבה את המנורה ונשכב על צדו: תמיד\r\nתהיה לו העבודה שלו.  הוא ייצא לטיול ברגל במחוז\r\nהאגמים.  השמות הקסומים השרו עליו שלווה: בְּלִי\r\nרִיג, הַיי סְטַייל, פֵּיבִי אַרְק, סְווירְל הָאוּ. הוא יצעד\r\nבעמק לַנְגְסְטְרַת',  יחצה את הנחל ויטפס אל גבעת\r\nסְקַפֶל,  ויחזור הביתה דרך צוקי אֶלֶן.  הוא הכיר היטב\r\nאת המסלול.  כשיצעד לו שם,  גבוה על הרכס,  הוא\r\nיתאושש,  מבטו יצטלל.\r\nהסם נבלע,  ומעתה לא יענו אותו עוד הזיות.  גם\r\nבמחשבה הזאת היה משום נחמה,  וכך,  זמן רב לפני\r\nשהגיעו החומרים הכימיים למוחו,  משך את ברכיו אל\r\nחזהו ונרגע. הַרְד נוֹט, אִיל בֶּל, קוֹלְד פַּיְק, פּוּר קְרֵג,\r\nהצוק המסכן, מולי המסכנה...\r\nII\r\n1\r\nבזמן הפוגה לא אופיינית במהלך הבוקר\r\nשלו,  עלה בדעתו של ורנון האלידיי שאולי הוא איננו\r\nקיים.  במשך שלושים שניות רצופות ישב אל שולחנו\r\nומישש את ראשו בעדינות בקצות אצבעותיו,  ודאג,\r\nמרגע שהגיע למערכת השופט שעתיים קודם לכן,\r\nדיבר במרץ רב אל ארבעים איש,  אחד-אחד.  ולא רק\r\nדיבר: בכל השיחות הללו מלבד שתיים הוא החליט,\r\nקבע,  שלח,  בחר והביע חוות-דעת שהתקבלה כפקודה.\r\nשלא כרגיל,  לא חידד מימוש זה של סמכותו את\r\nתחושת ה'אני' שלו; במקום זה נדמה היה לוורנון\r\nשהוא מתדלדל עד אינסוף,  שהוא אינו אלא סך\r\nהאנשים המאזינים לו,  וכשהוא לבדו,  הוא אין ואפס.\r\nכשניסה להגות מחשבה ביחידות,  לא היה מי שיחשוב\r\nאותה.  כיסאו היה ריק; הוא התפורר ונזרה לאורך\r\nהבניין כולו,  החל במדור החדשות המקומיות בקומה\r\nהשישית ששם עמד להתערב ולמנוע את פיטוריה של\r\nעורכת-משנה ותיקה שכתבה בשגיאות-כתיב,  ועד\r\nהמרתף ששם חוללו שינויים במקומות החנייה מלחמה\r\nבקרב עובדים ותיקים והביאו סגן-עורך אל סף\r\nהתפטרות. כיסאו של ורנון היה ריק כי הוא עצמו היה\r\nבירושלים, בבית הנבחרים,  בקייפ טאון ובמנילה,  פזור\r\nעל פני כדור הארץ כמו אבק; הוא היה בטלוויזיה\r\nוברדיו,  בארוחת ערב עם אי-אלו בישופים,  נושא נאום\r\nלפני תעשייני הנפט,  או מעביר סמינר למומחים של\r\nהאיחוד האירופי. ברגעים הקצרים ביום שבהם היה\r\nלבדו,  כבה איזה אור.  אפילו החשיכה המתעבה לא\r\nעטפה או הטרידה מישהו מסוים.  הוא לא יכול היה\r\nלפסוק בביטחון שהוא-הוא הנעדר.\r\nתחושת ההיעדר החריפה מאז הלווייתה של מולי.\r\nהיא כירסמה בתוכו.  בלילה הקודם התעורר לצד אשתו\r\nהישנה ונאלץ לגעת בפניו כדי לאשש את קיומו\r\nהגופני.\r\nאילו הסתודד ורנון במזנון עם אחדים מעובדיו\r\nהבכירים והתוודה בפניהם על מצבו,  היה נחרד לגלות\r\nעד כמה אינם מופתעים.  הוא היה ידוע ברבים כאדם\r\nללא חספוסים,  ללא מגרעות או מעלות,  כאדם שאין\r\nלו קיום של ממש.  בחוגי המקצוע נערץ ורנון כישות\r\nערטילאית.  זה היה אחד מפלאי הפולקלור העיתונאי,\r\nפלא שעלה על כל דמיון,  שסופר תכופות בבארים של\r\nהעיר,  איך נעשה לעורך השופט.  שנים קודם לכן היה\r\nסגנם המנומס והסתמי של שני עורכים מחוננים זה\r\nאחר זה,  והתבלט בכישרונו המולד שלא לקנות לו לא\r\nחברים ולא בני-ברית.  כשחלה שליח העיתון\r\nבוושינגטון,  נשלח ורנון למלא את מקומו.  בחודש\r\nהשלישי לשהותו שם,  בארוחת ערב לכבוד שגריר\r\nגרמניה,  טעה חבר קונגרס לראות בו כתב של\r\nהוושינגטון פוסט והדליף לו על מעידה נשיאותית -\r\nהמיסים.  הכול הסכימו שפרשת 'פדחת' - שהעסיקה\r\nזאת הפוליטיקה המקומית באמריקה כמעט שבוע שלם\r\n- נחשפה על-ידי ורנון האלידיי מהשופט.\r\nבקרבות עקובים מדם עם הוועד המנהל השתלטני.\r\nשיבתו של ורנון התרחשה בעת ובעונה אחת עם\r\nהיערכות מחודשת של האינטרסים של הבעלים. על\r\nהבמה נערמו גפיים כרותים וגופות של נפילים ששבו\r\nוהתכווצו לגודל רגיל.  ג'ק מוֹבּי,  מינוי של הוועד\r\nעצמו,  נכשל בניסיון להצהיב די הצורך את העיתון\r\nהוותיק המכובד.  לא נשאר איש מלבד ורנון.\r\nכעת ישב אל שולחנו ועיסה את קרקפתו כבודק\r\nדבר-מה.  לאחרונה התחוור לו שהוא לומד לחיות עם\r\nאי-קיום.  הוא לא יכול להתמיד באבל על משהו -\r\nהוא עצמו - שכבר התחיל מיטשטש בזיכרונו.  כל זה\r\nהדאיג אותו,  אך דאגה זו כבר היתה בת ימים אחדים.\r\nעכשיו הופיע גם סימפטום גופני,  שהקיף את כל הצד\r\nהימני של ראשו,  גם את הגולגולת וגם את המוח\r\nאיכשהו,  תחושה שפשוט לא ניתן לבטאה במלים.\r\nואולי היתה זו קטיעתה הפתאומית של תחושה כה\r\nמתמדת ומוכרת עד שלא היה מודע לה - כצליל\r\nשאדם קולט ברגע שהוא חדל.  הוא ידע בדיוק מתי זה\r\nהתחיל,  בלילה הקודם,  כשקם מארוחת הערב.  זה עוד\r\nהיה שם כשהתעורר בבוקר,  מתמשך ובלתי-מוגדר,  לא\r\nקר,  או מתוח,  או נבוב,  אבל משהו ביניהם.  אולי המִלה\r\nהיא מת.  מחצית ראשו הימנית מתה.  הוא הכיר כל-כך\r\nהרבה אנשים שמתו,  עד שבמצבו המנותק הנוכחי יכול\r\nהיה להתחיל לראות במותו שלו עניין נדוש - קבורה\r\nאו שריפת גופה חפוזה,  חבּוּרה של צער תופחת ואחר\r\nשוקעת והולכת בעוד החיים זורמים הלאה.  אולי כבר\r\nמת.  אך מצד שני היתה לו הרגשה חזקה שאולי אינו\r\nזקוק אלא לשתי מכות חדות על צד ראשו,  בפטיש\r\nבגודל בינוני.  הוא פתח את מגירת שולחנו.  היה שם\r\nסרגל מתכת שהשאיר מובי,  העורך הרביעי ברציפות\r\nשנכשל בניסיון להפוך את גלגל התפוצה היורדת של\r\nהשופט\r\n.  הוא הניף את הסרגל סנטימטרים אחדים מעל\r\nלאוזנו הימנית ואז נשמעה נקישה על דלתו הפתוחה\r\nוג'ין מזכירתו,  נכנסה והוא נאלץ להסב את המהלומה\r\nלגירוד מהורהר.\r\n\"הלו\"ז.  עשרים דקות.\" היא תלשה דף ונתנה לו\r\nאותו,  והשאירה את השאר על שולחן הישיבות בדרכה\r\nהחוצה.\r\nהוא עיין ברשימות.  בסעיף חדשות חוץ כתב דיבֶּן\r\nעל \"ניצחונו של גָרמוני בוושינגטון\".  המאמר הזה\r\nיצטרך להביע פקפוק,  או עוינות.  ואם אמנם מדובר\r\nבניצחון,  זה לא חייב להישאר בעמוד הראשון.  בסעיף\r\nחדשות פנים הופיע סוף-סוף מאמר מאת העורך\r\nהמדעי על מכונה נוגדת כוח-המשיכה באוניברסיטה\r\nבוויילס.  נושא לוהט, וּורנון לחץ לפרסמו.  בעיני רוחו\r\nראה כמין אביזר הנקשר מתחת לנעליים.  למעשה\r\nהתברר שהדבר שוקל ארבעה טון,  מצריך תשעה\r\nמיליון וולט,  ולא עובד.  בכל זאת כללו אותו,  בתחתית\r\nהעמוד הראשון.  באותו סעיף היה גם \"קוארטט\r\nלפסנתר\" - על רביעייה שנולדה לפסנתרן קונצרטים.\r\nסגנו,  יחד עם עורכת כתבות הצבע וכל הצוות של\r\nחדשות פנים,  ניהלו מאבק נגדו על הכתבה הזאת,\r\nמסווים את אנינותם בגישה מעשית כביכול.  ארבעה זה\r\nלא מספיק בימינו,  אמרו,  ואף אחד גם לא שמע על\r\nהאם,  שממילא איננה יפה ואינה מסכימה לדבר עם\r\nעיתונאים.  ורנון כפה עליהם את דעתו.  התפוצה\r\nהממוצעת בחודש שעבר היתה נמוכה בשבעת-אלפים\r\nמזו שבחודש שלפניו.  זמנו של השופט אזל והלך. הוא\r\nעדיין התלבט אם לפרסם סיפור על תאומים סיאמיים\r\nמחוברים בירך - לאחד מהם היה לב חלש ולכן לא\r\nיכלו להפרידם - שהשיגו עבודה במועצה מקומית.\r\n\"אם אנחנו הולכים להציל את העיתון הזה,\" אהב ורנון\r\nלומר בישיבת הבוקר של המערכת,  \"כולכם תצטרכו\r\nסוף עמוד 38",
    "Author": " איאן מקיואן",
    "Language": "אנגלית"
}