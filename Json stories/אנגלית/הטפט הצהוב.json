{
    "Article-name": "הטפט הצהוב",
    "Article-text": "\r\nרק לעתים רחוקות שוכרים אנשים פשוטים כמו ג'ון וכמוני אחוזה משפחתית לימי הקיץ.\r\nוילה בסגנון קולוניאלי, נחלת אבות, הייתי אומרת בית רדוף רוחות ומרקיעה לפסגות של אושר רומנטי – אבל אי אפשר לדרוש מן הגורל יותר מדי!\r\nובכל זאת אני מתעקשת לטעון שיש בה משהו מוזר.\r\nאחרת למה להשכיר אותה כל-כך בזול? ולמה היא עמדה ריקה זמן רב כל-כך?\r\nג'ון צוחק עלי, כמובן, אבל זה דבר צפוי בנישואים.\r\nג'ון הוא אדם מעשי עד קצה גבול היכולת. אין לו סבלנות לכל מה שקשור לאמונה, הוא פוחד פחד מוות מאמונות טפלות, ולועג בגלוי לכל התייחסות לדברים שאי אפשר למשש, לראות או לבטא במספרים.\r\nג'ון הוא רופא, ואולי – (לא הייתי מעזה לומר זאת לנפש חיה, כמובן, אבל הנייר הזה נטול חיים, ורוחי מוצאת בו הקלה גדולה) – אולי זו אחת הסיבות שבגללן אני לא מבריאה מהר יותר.\r\nתבינו, הוא לא מאמין שאני חולה!\r\nומה אפשר לעשות?\r\nאם רופא בעל מעמד בכיר, שהוא בעלה של מישהי, מבטיח לחברים ולקרובים שממש אין לה שום בעיה מלבד דיכאון שמקורו בחולשת עצבים זמנית – ונטייה קלה להיסטריה – מה היא אמורה לעשות?\r\nגם אחי רופא, גם הוא בעל מעמד בכיר, והוא אומר אותם דברים.\r\nאז אני נוטלת פוספטים או פוספיטים – מה שזה לא יהיה, ומי טוניק, וטיולים, ואוויר צח, ופעילות גופנית, ונאסר עלי לחלוטין \"לעבוד\" עד שאשוב לאיתני.\r\nאני באופן אישי חולקת על דעתם.\r\nאני באופן אישי מאמינה שעבודה נעימה, שתכלול ריגושים ושינוי, תוכל להועיל לי.\r\nאבל מה אפשר לעשות?\r\nבמשך זמן-מה כתבתי, בניגוד לעמדתם; אבל זה באמת מתיש אותי מאוד – הצורך לנהוג בעורמה, או להתמודד עם התנגדות חזקה.\r\nלפעמים אני מדמיינת שבמצבי, אילו הייתי מוקפת בפחות התנגדות וביותר חברה ותמריצים-\r\nאבל ג'ון אומר שהדבר הגרוע ביותר שאני יכולה לעשות הוא לחשוב על מצבי, ואני מודה שזה תמיד מרע את הרגשתי.\r\nאז אניח לזה ואדבר על הבית.\r\nמקום יפה להפליא! מבודד מאוד, מרוחק מאוד מהכביש, והכפר מצוי במרחק שלושה מיילים מכאן. הוא גורם לי לחשוב על מקומות אנגליים שקוראים עליהם, כי יש בו גדרות חיות וחומות ושערים עם מנעולים ובתים קטנים נפרדים לגננים ולאנשים.\r\nויש גן מקסים! מיָמַי לא ראיתי גן כזה – גדול ומוצל, מרוצף שבילים ישרים ולאורכם סוכות ארוכות מחופות גפנים שספסלים תחתן.\r\nהיו גם חממות, אבל כולן שבורות עכשיו.\r\nהיתה איזו בעיה משפטית, אני משערת, משהו שקשור ליורשים ולחלוקת הירושה; על כל פנים, במשך שנים עמד המקום שומם.\r\nאני חוששת שזה מטפח את הנטיות שלי לענייני רפאים, אבל לא אכפת לי – יש בבית הזה משהו מוזר – אני מרגישה את זה.\r\nאפילו אמרתי את זה לג'ון בליל ירח אחד, אבל הוא אמר שזו רוח פרצים, מה שאני מרגישה, וסגר את החלון.\r\nלפעמים אני מתמלאת כעס חסר כל היגיון על ג'ון. אני בטוחה שבעבר לא הייתי כל כך רגישה. אני חושבת שזה בגלל מצב העצבים שלי.\r\nאבל ג'ון אומר שהרגשה כזאת עלולה ליטול ממני את השליטה העצמית הראויה; משום כך אני משתדלת לשלוט בעצמי – לפחות בפניו, וזה מעייף אותי מאוד.\r\nאת החדר שלנו אינני מחבבת כלל. רציתי לגור באחד החדרים שבקומה התחתונה, זה שנפתח לחצר והחלון שלו מכוסה ורדים והווילונות הצבעוניים המיושנים שלו יפים כל כך! אבל ג'ון לא הסכים בשום אופן.\r\nהוא אמר שיש בו רק חלון אחד, ואין מספיק מקום לשתי מיטות, ואין חדר סמוך שיוכל לעבור אליו אם ירצה.\r\nהוא דואג ואוהב מאוד, וכמעט לא מרשה לי לזוז בלי הוראות מיוחדות.\r\nלוח הזמנים שלי מוכתב מראש לכל שעה ביום; הוא מסיר מלבי כל דאגה, ובסך הכול אני מרגישה כפוית טובה על כך שאיני מעריכה זאת יותר.\r\nהוא אמר שבאנו הנה אך ורק למעני, כדי שאוכל למצוא מנוחה מוחלטת ואוויר צח כאוות נפשי. \"הפעילות שלך תלויה בכוחך, יקירתי\", הוא אמר, \"והמזון תלוי במידה מסוימת בתיאבון שלך; אבל אוויר את יכולה לספוג בכל עת\". משום כך נכנסנו לגור בחדר הילדים שבקומה העליונה.\r\nזה חדר גדול, מרווח, שמשתרע כמעט על כל הקומה. חלונותיו פונים לכל עבר, ויש שפע של אוויר ושמש. להערכתי, בתחילה הוא שימש חדר ילדים, ואחר כך היה לחדר משחקים ולאולם התעמלות; כי החלונות מסורגים לצורך הגנה על ילדים קטנים ובקירות נקבעו טבעות ודברים אחרים.\r\nהצבע והטפט נראים כאילו שימשו בית ספר לבנים. הם מקולפים – הטפט מתבקע בטלאים גדולים סביב מראשות המיטה שלי, בערך עד להיכן שאני יכולה להגיע, ובשטח נרחב בצד השני של החדר למטה. מימי לא ראיתי טפט גרוע יותר.\r\nאחת מאותן דוגמאות מפושטות ומצועצעות שמבצעות כל עבירה על חוקי האמנות.\r\nהיא משעממת מספיק כדי לבלבל את העין העוקבת, מודגשת מספיק כדי להטריד ולעורר לבחינה מתמדת, וכאשר עוקבים זמן מה אחר העקומות העלובות והלא ברורות, לפתע הן מתאבדות – צוללות מטה בזוויות שערורייתיות ומתרסקות בסתירות שכמותן לא נראו.\r\nהצבע דוחה, כמעט מזעזע; צהוב מלוכלך ומעושן שאור השמש הסובב באיטיות גרם לו לדהות בדרך משונה.\r\nבכמה מקומות צִבעו כתום, דהוי אבל בכל זאת מזעזע, ובאחרים הוא לובש גוון גופרית חולני.\r\nלא פלא שהילדים שנאו אותו! אני עצמי הייתי שונאת אותו, לו היה עלי לחיות זמן רב בחדר כזה.\r\nהנה ג'ון בא, ואני חייבת להחביא את זה – הוא שונא שאני כותבת אפילו מילה.\r\n*\r\nאנחנו כאן כבר שבועיים, ולא היה לי חשק לכתוב שוב מאז היום הראשון ההוא.\r\nאני יושבת כעת אל החלון, למעלה, בחדר הילדים המפלצתי הזה, ודבר לא מונע ממני לכתוב כל מה שארצה, מלבד החולשה.\r\nג'ון לא כאן כל הימים, וגם בחלק מהלילות, כשהוא מטפל במקרים קשים.\r\nאני שמחה שאני לא מקרה קשה!\r\nאבל בעיות העצבים הללו מדכאות להחריד.\r\nג'ון לא יודע כמה אני באמת סובלת. הוא יודע שאין שום סיבה לסבל, והידיעה הזאת מניחה את דעתו.\r\nמובן שזו רק עצבנות. אני חשה מועקה גדולה משום שאינני ממלאת את חובותי כלל!\r\nהתכוונתי להיות לג'ון לעזר רב כל כך, למקור אמיתי של נחמה ומנוחה, והנה הפכתי לנטל של ממש!\r\nאף אחד לא יאמין כמה מאמץ גובה ממני המעט שאני מסוגלת לעשות – להתלבש ולארח ולהזמין דברים.\r\nמזל שמרי טובה כל כך עם התינוק. התינוק היקר!\r\nובכל זאת אינני יכולה להיות איתו, זה מעורר בי כזאת עצבנות.\r\nאני משערת שג'ון לא היה עצבני מימיו. הוא כל כך צוחק עלי בגלל הטפט הזה!\r\nבתחילה הוא התכוון להחליף אותו לטפט חדש, אבל אחר כך אמר שאני מניחה לזה להכריע אותי, ושאין דבר גרוע יותר לחולה עצבים מן הכניעה לשיגיונות שכאלה.\r\nהוא אמר שאם הטפט יוחלף תפריע לי מסגרת המיטה הכבדה, ואחרי זה החלונות המסורגים, ואז השער הזה שבראש המדרגות, וכן הלאה.\r\n\"את יודעת שהמקום הזה מועיל לך\", הוא אמר, \"ובאמת, יקירה, לא מתחשק לי לשפץ את הבית רק בשביל שלושה חודשים של שכירות\".\r\n\"אז בוא נעבור לקומה התחתונה\", אמרתי, \"יש שם כאלה חדרים יפים\".\r\nהוא נטל אותי בזרועותיו וכינה אותי אווזה קטנה ומתוקה, ואמר שאם ארצה, הוא ירד למרתף וידאג שיסיידו גם אותו.\r\nאבל הוא צודק לגמרי בעניין המיטות והחלונות והדברים האלה.\r\nהחדר הזה נוח ומאוורר ככל שרק אפשר לבקש, ומובן שאני לא אמורה לנהוג בטיפשות כזו ולהחליט שהוא לא נוח רק בגלל גחמה.\r\nאני באמת מתחילה לחבב את החדר הגדול, את כולו מלבד הטפט האיום הזה.\r\nמבעד לאחד החלונות אני רואה את הגן, אותן סוכות מסתוריות ואפלוליות, את הפרחים המיושנים הפרועים, והשיחים, והעצים המסוקסים.\r\nמבעד לחלון אחר נשקף נוף מקסים של המפרץ ושל מזח קטן השייך לאחוזה. יש שם משעול מוצל יפהפה היורד מטה מן הבית. אני תמיד מדמיינת שאני רואה אנשים מתהלכים בין הסוכות והשבילים הרבים הללו, אבל ג'ון הזהיר אותי שלא להיכנע לדמיון אפילו לרגע. הוא אומר שעם כוח דמיון ונטייה לבדיוֹת, חולשה עצבית כמו שלי מוּעדת להוליד מיני מינים של דמיונות מגורים, וכי עלי להפעיל את כוח הרצון וההיגיון הישר כדי לפקח על הנטייה הזו. לכן אני משתדלת.\r\nלפעמים אני חושבת שלו רק הייתי בריאה מספיק כדי לכתוב קצת, אולי לחץ הרעיונות היה משתחרר ומניח לי.\r\nאבל אני מתעייפת מאוד כשאני מנסה.\r\nזה כל-כך מרפה ידיים, שאין לי שום ייעוץ או ליווי בעבודה שלי. ג'ון אומר שכשאחלים ממש נזמין את בן דודי הנרי ואת יוליה לביקור ארוך; אבל הוא אומר שבשלב זה הוא מעדיף להטמין זיקוקים בציפת הכרית שלי מאשר להניח לי לשהות במחיצת אנשים מעוררים שכאלה.\r\nהלוואי שהייתי יכולה להחלים מהר יותר.\r\nאבל אסור לי לחשוב על זה. הטפט הזה מביט בי כאילו הוא יודע איזו השפעה מסוכנת יש לו!\r\nיש נקודה חוזרת שבה נפרשת הדוגמה כמו צוואר שבור ושתי עיניים בולבוסיות ננעצות בך במהופך.\r\nעזות המצח והאינסופיות שלה מעוררת בי כעס של ממש. למעלה ולמטה ולצדדים היא זוחלת, ואותן עיניים מגוחכות, לטושות, מצויות בכול.\r\nיש מקום אחד שבו שתי רצועות לא מתאימות, ולכל אורך השורה, מעלה ומטה, אחת העיניים גבוהה מעט מהשנייה.\r\nמעולם לא ראיתי הבעה רבה כל כך בחפץ דומם, וכולנו יודעים כמה הבעה יש בחפצים! בילדותי נהגתי לשכב ערה ולהפיק מקירות ריקים ומרהיטים פשוטים הנאה ואימה רבות יותר מאלה שרוב הילדים מוצאים בחנות צעצועים.\r\nאני זוכרת את הקריצה טובת הלב של ידיות ארון הבגדים הגדול והישן שלנו, ואת הכיסא שתמיד נראה כמו חבר חסון.\r\nבאותם ימים הרגשתי שאם אחד החפצים האחרים ייראה מאיים מדי, אוכל תמיד לקפוץ אל הכיסא הזה ולמצוא בו מקלט.\r\nבכל אופן, הרהיטים בחדר הזה לכל היותר אינם תואמים, כי נאלצנו להביא את כולם מלמטה. אני משערת שכאשר השתמשו בו כבחדר משחקים, היה צורך להוציא את החפצים של חדר הילדים, ואין פלא! מעולם לא ראיתי חורבן כמו זה שהילדים חוללו כאן.\r\nהטפט, כמו שאמרתי כבר, נתלש בכמה מקומות, והוא דָּבֵק מאח – נראה שהיה להם גם כושר התמדה, נוסף לשנאה.\r\nומלבד זה, הרצפה שרוטה וחרוטה ומבוקעת, הטיח עצמו חפור פה ושם, והמיטה הענקית והכבדה, הדבר היחיד שהיה כאן כשבאנו, נראית כאילו עברה מלחמות.\r\nאבל לי לא אכפת משום דבר – מלבד הטפט.\r\nהנה באה אחותו של ג'ון. איזו נערה יקרה, וכמה היא דואגת לי! אסור שתמצא אותי כותבת.\r\nהיא עקרת-בית מושלמת וחדורת התלהבות, בלי שאיפות למקצוע טוב יותר. אני באמת מאמינה שהיא סבורה כי הכתיבה היא הסיבה למחלתי!\r\nאבל אני יכולה לכתוב כשהיא בחוץ ומבטי מלווה אותה למרחקים מבעד לחלונות הללו.\r\nאחד מהם משקיף אל הדרך, דרך מקסימה, מוצלת ונשובת רוחות, ואחר רק נשקף אל הנוף הכפרי, המקסים גם הוא, השופע בוקיצות וכרי אחו קטיפתיים.\r\nלטפט הזה יש גם דוגמת משנה, בגוון אחר, והיא מטרידה במיוחד, כי אפשר לראות אותה רק באור מסוים, וגם אז לא בבירור.\r\nאבל במקומות שבהם היא לא דהויה, כשהשמש בדיוק במקום הנכון – אני מצליחה לראות מין דמות מוזרה, מתגרה וחסרת צורה, שכאילו חומקת מאחורי התרשים החזיתי הבולט והמטופש.\r\nהנה האחות במדרגות!\r\n*\r\nטוב, הארבעה ביולי עבר! כולם הלכו ואני תשושה לחלוטין. ג'ון חשב שמעט חברה תוכל להועיל לי, לכן אירחנו כאן את אימא ונלי והילדים לשבוע.\r\nמובן שלא עשיתי שום דבר. ג'ני מטפלת עכשיו בכל הדברים.\r\nובכל זאת זה התיש אותי.\r\nג'ון אומר שאם לא אחלים מהר יותר, הוא ישלח אותי בסתיו לויר מיטשל1.\r\nאבל אני ממש לא רוצה ללכת אליו. היתה לי חברה שטופלה אצלו פעם, והיא אומרת שהוא בדיוק כמו ג'ון ואחי, רק קיצוני יותר!\r\nובנוסף, איזה מאמץ זה לנסוע רחוק כל כך.\r\nאני לא מרגישה שיש משהו שראוי לנקוף למענו אצבע, ואני הופכת עצבנית ונרגנת להחריד.\r\nאני בוכה בלי סיבה, ובוכה רוב הזמן.\r\nלא כשג'ון או מישהו אחר כאן, כמובן, רק כשאני לבדי.\r\nואני לבד חלק גדול מהזמן עכשיו. ג'ון מתמהמה בעיר לעתים תכופות בגלל מקרים קשים, וג'ני טובה ומניחה לי לנפשי כשזהו רצוני.\r\nאז אני מתהלכת קצת בגן ובאותו משעול מקסים, יושבת על המרפסת מתחת לוורדים, ומרבה לשכב כאן למעלה.\r\nאני לומדת לחבב את החדר למרות הטפט. אולי בגלל הטפט.\r\nהוא השתכן בתוך ראשי!\r\nאני שוכבת כאן על המיטה הענקית והמקובעת הזאת – אני חושבת שהיא קבועה לרצפה במסמרים – ועוקבת אחר הדוגמא שעה אחר שעה. זה טוב כמו להתעמל, אני נשבעת לכם. אני מתחילה, למשל, בתחתית, למטה שם בפינה, שם לא נגעו, ומחליטה בפעם האלף שהפעם אעקוב אחר הדוגמה חסרת השחר הזאת עד שאגיע לאיזושהי מסקנה.\r\nאני לא יודעת הרבה על עקרונות השרטוט, אבל אני יודעת שהיא לא מאורגנת על פי שום חוקיות של רדיוס, או חילוף, או חזרה, או סימטריה, או שום דבר שאי פעם שמעתי עליו.\r\nיש בה חזרות כמובן, לרוחב, אבל לא בשום כיוון אחר.\r\nכשבוחנים אותה מצד אחד, כל רצועת רוחב ניצבת בפני עצמה, והעקומות והעיטורים הנפוחים – מעין \"סגנון רומנסקי קלוקל\" המהול בהזיות גמילה – מתנודדים מעלה מטה בטורים מבודדים של איוולת.\r\nאבל מהצד השני הם מתחברים באלכסון, ומתאריהם מתפשטים בגלים משופעים עצומים של אימה אופטית, כמו ים של אצות המתפתלות במלוא הקצב.\r\nכל זה קורה גם במאוזן, או לפחות כך נדמה, ואני מתישה את עצמי בניסיון לאתר את הסדר שבו היא מתקדמת בכיוון הזה.\r\nהם השתמשו ברצועה אופקית לכרכוב, וגם זה מבלבל להפליא.\r\nבקצה אחד של החדר כמעט אין פגם בטפט, ושם, כשהאורות גוועים, והשמש השוקעת מטילה אור ישיר, אני כמעט יכולה לדמיין רדיוסים למרות הכול – הגרוטסקות האינסופיות מתארגנות סביב מרכז משותף וממהרות לצלול מטה בטירוף שווה-שוקיים.\r\nמעייף אותי לעקוב אחרי זה. אולי אלך לנמנם.\r\n*\r\nאני לא יודעת למה לי לכתוב את זה.\r\nאני לא רוצה.\r\nאני לא מרגישה שיש לי כוח לזה. ואני יודעת שג'ון היה חושב שזה מגוחך. אבל אני חייבת למצוא דרך לומר מה אני מרגישה וחושבת – יש בזה הקלה גדולה!\r\nאבל המאמץ נהיה גדול מההקלה.\r\nמחצית מהזמן אני עצלה להפליא, ואני מרבה כל כך לשכב.\r\nג'ון אומר שאסור לי לבזבז את הכוחות שלי, ומכריח אותי ליטול שמן מכבד של דג בקלה וכל מיני מי טוניק ודברים אחרים, שלא לדבר על ג'ינג'ר אייל, ויין, ובשר נא.\r\nג'ון היקר! לא מזמן ניסיתי לנהל איתו שיחה אמיתית, הגיונית ורצינית, ולומר לו שהייתי רוצה שהוא ירשה לי ללכת לבקר את בן דודי הנרי ואת יוליה.\r\nאבל הוא אמר שאין לי מספיק כוח כדי לנסוע, וגם לא כדי לעמוד בזה כשאגיע לשם; ואני לא היטבתי להציג את הטיעון שלי, כי פרצתי בבכי עוד לפני שסיימתי.\r\nזה נהיה מאמץ אדיר בשבילי, לחשוב בהיגיון. זו כנראה חולשת העצבים.\r\nוג'ון היקר אסף אותי בזרועותיו, ופשוט נשא אותי במעלה המדרגות והשכיב אותי במיטה, וישב לצדי, וקרא באוזני עד שראשי התעייף.\r\nהוא אמר שאני אהובתו ומקור נחמתו וכל מה שיש לו, ושאני חייבת לטפל בעצמי למענו, ולהיות בריאה.\r\nהוא אומר שאף אחד מלבדי לא יוכל להוציא אותי מזה, שאני חייבת להשתמש בכוח הרצון והשליטה העצמית שלי ולא להניח לדמיונות מטופשים להוציא אותי מאיזון.\r\nיש מקור אחד של נחמה, התינוק בריא ושמח, והוא לא צריך לגור בחדר הילדים הזה עם הטפט המחריד הזה.\r\nאלמלא גרנו בו, היה הילד היקר נאלץ לגור בו! איזה מזל שניצלנו מזה! בעד שום הון שבעולם לא הייתי נותנת לשום ילד שלי, יצור קטן ונוח להשפעה, להתגורר בחדר שכזה.\r\nמעולם לא חשבתי על זה קודם, אבל אחרי ככלות הכול מזל שג'ון שם אותי כאן, תבינו, לי כל כך הרבה יותר קל לעמוד בזה מאשר לתינוק.\r\nמובן שאני לא מזכירה את זה יותר בפניהם – אני נבונה מספיק – אבל בכל אופן אני ממשיכה לעקוב אחריו.\r\nיש בטפט הזה דברים שאף אחד לא מכיר חוץ ממני, וגם לא יכיר.\r\nמאחורי הדוגמה החיצונית הזאת הולכות הצורות העמומות ונהפכות ברורות יותר מיום ליום.\r\nזו תמיד אותה צורה, היא רק חוזרת פעמים רבות.\r\nהיא נראית כמו אשה כפופה שמזדחלת סביב מאחורי הדוגמה. זה לא מוצא חן בעיני בכלל.\r\nאני שואלת את עצמי – אני מתחילה לחשוב – הייתי רוצה שג'ון ייקח אותי הרחק מכאן!\r\n*\r\nכל כך קשה לדבר עם ג'ון על המקרה שלי, משום שהוא כל כך חכם, ומשום שהוא אוהב אותי כל כך.\r\nאבל ניסיתי אתמול בלילה.\r\nזה היה לאור הירח. הירח זורח פנימה מכל עבר ממש כמו השמש.\r\nלפעמים אני שונאת לראות אותו, הוא מזדחל באיטיות כזאת, ותמיד נכנס מבעד לחלון זה או אחר.\r\nג'ון ישן ובשום אופן לא רציתי להעיר אותו, לכן שכבתי בשקט והסתכלתי איך אור הירח נופל על הטפט הגלי הזה עד שהזדחלה אלי הבחילה.\r\nהדמות העמומה מאחור נראתה כמנערת את הדוגמה, ממש כאילו היא רוצה לצאת.\r\nקמתי בזהירות וניגשתי למשש ולראות אם הטפט באמת זז, וכשחזרתי, ג'ון היה ער.\r\n\"מה קרה, ילדונת?\" הוא אמר. \"אל תצאי להסתובב ככה – את תתקררי\".\r\nחשבתי שזה זמן טוב לדבר, לכן אמרתי לו שמצבי ממש לא משתפר כאן, ושהייתי רוצה שייקח אותי למקום אחר.\r\n\"אבל אהובתי!\" אמר, \"החוזה שלנו יסתיים בעוד שלושה שבועות, ואני לא רואה דרך לעזוב לפני כן.\r\n\"השיפוצים בבית לא הסתיימו, ואני בשום אופן לא יכול לעזוב עכשיו את העיר. מובן שאילו היית בסכנה, הייתי יכול והייתי עוזב, אבל מצבך באמת טוב יותר, יקירה, בין אם את מבחינה בכך ובין אם לאו. אני רופא, יקירה, ואני יודע. את מעלה בשר וצבע, התיאבון שלך השתפר, אני באמת הרבה יותר רגוע ביחס אלייך\".\r\n\"אינני שוקלת, אפילו גרם אחד יותר\", אמרתי אני, \"ואפילו לא כמו ששקלתי; והתיאבון שלי אולי טוב יותר בערב כשאתה כאן, אבל הוא גרוע יותר בבוקר, כשאתה נוסע!\"\r\n\"יבורך ליבה הקט!\" אמר וחיבק אותי חיבוק גדול, \"ותהיה חולה ככל שתחפוץ! אבל עכשיו בואי ניטיב עם עצמנו ונלך לישון, ונדבר על זה בבוקר!\"\r\n\"ואתה לא תיסע מכאן?\" שאלתי בקדרות.\r\n\"אבל איך אוכל, יקירתי? בעוד שלושה שבועות בסך הכול נצא לטיול קטן ונחמד של כמה ימים בזמן שג'ני תכין את הבית. באמת, יקירה, מצבך השתפר!\"\r\n\"השתפר בגוף אולי –\" פתחתי, ואז קטעתי את דברי כי הוא ישב זקוף והביט בי במבט נוקשה ומלא תוכחה, כך שלא יכולתי לומר מילה אחת נוספת.\r\n\"אהובתי,\" אמר, \"אני מתחנן, למעני ולמען ילדנו, וגם למען עצמך, שלעולם לא תניחי לרעיון כזה לחדור לשכלך! אין דבר מסוכן יותר, ומפתה יותר, למזג כמו שלך. זאת גחמה כוזבת וטיפשית. את לא בוטחת בי כרופא, כשאני אומר לך את זה?\"\r\nמובן שלא אמרתי שום דבר נוסף בעניין, ובתוך זמן קצר הלכנו לישון. הוא חשב שנרדמתי ראשונה, אבל לא נרדמתי, ושכבתי שעות בניסיון להחליט אם הדוגמה הקדמית והדוגמה האחורית באמת נעות ביחד או לחוד.\r\n*\r\nבדוגמה כזו, לאור יום, יש חוסר רצף, הפרה של חוק, שמהווה מטרד מתמיד לשכל התקין.\r\nהצבע מחריד דיו, ולא אמין, ומרתיח, אבל הדוגמה מענה ממש.\r\nנדמה לכם שקניתם בה שליטה, אבל איך שאתם מתקדמים כברת דרך במעקב אחריה, היא מתגלגלת לאחור וטופחת על פניכם, מפילה אתכם ארצה ורומסת אתכם. היא כמו חלום רע.\r\nהדוגמה החיצונית היא ערבסקה פרחונית שמזכירה צורת פטרייה. אם תוכלו לדמיין פטרייה עם מפרקים, שרשרת אינסופית של פטריות שמנצות ונובטות בעוויתות אין קץ – נו, משהו כזה.\r\nכלומר, לפעמים!\r\nיש בטפט הזה דבר אחד משונה מאוד, דבר שאיש מלבדי כנראה לא מבחין בו, והוא השינוי שעובר עליו כשהאור משתנה.\r\nכשהשמש פורצת פנימה דרך החלון המזרחי – אני תמיד ממתינה לאותה קרן שמש ראשונה, ארוכה, ישרה – הוא משתנה בכזו מהירות שאני תמיד מתקשה להאמין למראה עיני.\r\nמשום כך אני תמיד מביטה בזה.\r\nלאור הירח – הירח מאיר פנימה כל הלילה כשיש ירח – לא הייתי מזהה שזה אותו טפט.\r\nבלילה, בכל סוג של אור, בדמדומים, לאור נר, לאור מנורה, והגרוע מכול – לאור הירח, היא הופכת לסורגים! אני מתכוונת לדוגמה החיצונית, והאישה שמאחוריה ברורה להפליא.\r\nבמשך זמן רב לא הבנתי מה זה הדבר שנראה מאחור, אותה דוגמה תחתית עמומה, אבל עכשיו אני די בטוחה שזו אישה.\r\nלאור היום היא מפוחדת, שקטה. אני מתארת לעצמי שהדוגמה היא שגורמת לה להיות כל כך דוממת. זה כל כך מבלבל. זה משתק אותי לשעות ארוכות.\r\nאני שוכבת במיטה כל כך הרבה עכשיו. ג'ון אומר שזה טוב בשבילי, ושאישן כמה שרק אוכל.\r\nלמעשה הוא הוליד אצלי את המנהג הזה, כששלח אותי לשכב לנוח שעה אחרי כל ארוחה.\r\nזה מנהג רע מאוד, בלי שום ספק, כי תבינו, אני לא ישנה.\r\nוהוא מוביל לרמייה, כי אני לא מספרת שאני ערה – הו לא!\r\nהאמת היא שאני מתחילה קצת לפחד מג'ון.\r\nהוא נראה מאוד מוזר לפעמים, ואפילו המבט של ג'ני לא מובן.\r\nלעתים מכה בי המחשבה, המופיעה כהיפותזה מדעית של ממש – שאולי זה הטפט!\r\nיצא שהסתכלתי על ג'ון כשהוא לא ידע שאני מסתכלת, ונכנסתי לחדר פתאום בתירוצים תמימים, וכמה פעמים תפסתי אותו מסתכל על הטפט! וגם את ג'ני. פעם תפסתי את ג'ני כשידה עליו.\r\nהיא לא ידעה שאני בחדר, וכששאלתי אותה בקול שקט, שקט מאוד, באיפוק רב ככל האפשר, מה היא עושה עם הטפט – היא הסתובבה, כאילו נתפסה על חם במהלך גניבה, ונראתה מאוד כועסת – הוא שאלה אותי למה אני מבהילה אותה ככה!\r\nאז היא אמרה שהטפט מכתים כל דבר שהוא נוגע בו, שהיא מצאה כתמים צהובים על כל הבגדים שלי ושל ג'ון, ושהיתה רוצה שנהיה יותר זהירים.\r\nנכון שזה נשמע תמים? אבל אני יודעת שהיא בחנה את הדוגמה, ואני נחושה בדעתי לדאוג שאף אחד מלבדי לא יגלה אותה!\r\n*\r\nהחיים עכשיו מרתקים הרבה יותר משהיו, תבינו יש לי יותר למה לצפות, למה להמתין, ולחכות. אני באמת אוכלת יותר טוב, ואני גם שקטה יותר משהייתי.\r\nג'ון כל כך שמח לראות איך אני משתפרת! לא מזמן הוא צחק קצת ואמר שנראה שאני פורחת, למרות הטפט שלי.\r\nחתמתי את השיחה בצחוק. לא היתה לי שום כוונה לומר לו שזה בגלל הטפט – הוא היה צוחק עלי. אולי אפילו היה רוצה לקחת אותי מכאן.\r\nעכשיו אני לא רוצה לעזוב לפני שאגלה. יש עוד שבוע, ואני חושבת שזה יספיק.\r\n*\r\nאני מרגישה הרבה יותר טוב! אני לא ישנה הרבה בלילה, כי מעניין כל כך לצפות בהתרחשויות; אבל אני מרבה לישון במשך היום.\r\nבמשך היום זה מעייף ומבלבל.\r\nבכל פעם יש ניצנים חדשים על הפטרייה, וגוונים חדשים של צהוב על הכול. אני לא מצליחה לספור את כולם, אף על פי שהקדשתי לכך מאמץ.\r\nהצהוב שלו משונה כל כך, של הטפט הזה! הוא גורם לי לחשוב על כל הדברים הצהובים שאי פעם ראיתי – לא דברים יפים כמו נוריות, אלא דברים צהובים ישנים, רקובים ומקולקלים.\r\nאבל יש בטפט הזה עוד משהו – איזה ריח! הבחנתי בו ברגע שנכנסנו לראשונה אל החדר, אבל בגלל שפע האוויר והשמש הוא לא היה נורא. עכשיו היה לנו כאן שבוע של ערפל וגשם, ובין שהחלונות פתוחים או סגורים, הריח כאן.\r\nהוא מזדחל בכל רחבי הבית.\r\nאני מוצאת אותו מרחף בחדר האוכל, חומק בטרקלין, מתחבא במבואה, אורב לי במדרגות.\r\nהוא נכנס לשיער שלי.\r\nאפילו כשאני יוצאת לרכיבה, אם לפתע אני מסובבת את הראש ומפתיעה אותו – הריח נמצא שם!\r\nואיזה ניחוח מוזר! השקעתי שעות בניסיון לנתח אותו, ולגלות כמו מה הוא מריח.\r\nהוא לא רע – בתחילה, ומאוד עדין, אבל זה הניחוח החמקמק והעיקש ביותר שאי פעם הרחתי.\r\nבמזג האוויר הלח הזה הוא נורא, אני מתעוררת בלילה ומוצאת אותו תלוי מעלי.\r\nבהתחלה הוא היה מפריע לי. שקלתי ברצינות לשרוף את הבית כדי להגיע אל הריח.\r\nאבל עכשיו אני רגילה אליו. הדבר היחיד שאני יכולה לחשוב עליו כְּדומה הוא הצבע של הטפט! זהו ריח צהוב.\r\nיש סימן משונה מאוד על הקיר הזה, ממש למטה, ליד הספין. פס הסובב סביב החדר. הוא נמשך מאחורי כל אחד מפריטי הריהוט, מלבד המיטה, מין מריחה ארוכה, ישרה, סדורה, כאילו מרחו שם שכבה על שכבה.\r\nאני שואלת את עצמי איך היא נוצרה ומי עשה אותה, ולשם מה עשו אותה. סביב סביב סביב – סביב סביב סביב – היא גורמת לראשי להסתחרר!\r\n*\r\nסוף סוף באמת גיליתי משהו.\r\nההתבוננות הממושכת כל כך בלילה, כשזה משתנה כך, עזרה לי סוף סוף להבין.\r\nהדוגמא החיצונית באמת זזה – ואין פלא! האישה שמאחור מטלטלת אותה!\r\nלפעמים נדמה לי שיש שם הרבה מאוד נשים מאחור, ולפעמים רק אחת, והיא זוחלת סביב במהירות, והזחילה שלה מטלטלת הכול.\r\nבנקודות הבהירות ביותר היא דוממת, ובנקודות האפלות מאוד היא פשוט תופסת את הסורגים ומטלטלת אותם בחוזקה.\r\nוכל הזמן היא מנסה להשתחל דרכה. אבל אי אפשר להשתחל דרך הדוגמה – היא כל כך חונקת; אני חושבת שבגלל זה יש לה כל כך הרבה ראשים.\r\nהם משתחלים דרך הדוגמה ואז היא חונקת אותם והופכת אותם, ומגלגלת את עיניהם פנימה!\r\nאילו היו הראשים מכוסים או נערפים, זה כבר היה פחות נורא.\r\n*\r\nאני חושבת שהאישה הזאת יוצאת החוצה במשך היום!\r\nובינינו, אני אגיד לכם למה –ראיתי אותה!\r\nאני רואה אותה מבעד לכל אחד מהחלונות שלי!\r\nזו אותה אישה, אני יודעת, כי היא תמיד מזדחלת, ורוב הנשים לא מזדחלות לאור יום.\r\nאני רואה אותה על הדרך הארוכה הזאת תחת העצים, מזדחלת לבדה, וכשכרכרה מתקרבת היא מתחבאת תחת שיחי האוכמניות.\r\nאני בכלל לא מאשימה אותה. זה בטח משפיל מאוד להיתפס מזדחלת לאור יום!\r\nאני תמיד נועלת את הדלת כשאני מזדחלת לאור יום. אני לא יכולה לעשות את זה בלילה, כי אני יודעת שג'ון מיד יתחיל לחשוד.\r\nוג'ון כל כך מוזר עכשיו, אז אני לא רוצה להרגיז אותו. הייתי רוצה שהוא יעבור לחדר אחר!\r\nואני גם לא רוצה שאף אחד יוציא את האישה הזאת החוצה בלילה מלבדי.\r\nלעתים קרובות אני שואלת את עצמי אם הייתי יכולה לראות אותה מבעד לכל החלונות בעת ובעונה אחת.\r\nאבל גם כשאני מפנה את הראש, מהר ככל יכולתי, אני מצליחה להביט רק מבעד לחלון אחד בכל פעם.\r\nואף על פי שאני תמיד רואה אותה, ייתכן שהיא יכולה להזדחל מהר יותר מכפי שאני יכולה להסתובב!\r\nכמה פעמים עקבתי אחריה כשהתרחקה בנוף הכפרי הפתוח, מזדחלת מהר כצל ענן ברוח חזקה.\r\n*\r\nלו רק ניתן היה להסיר את הדוגמה העליונה מעל התחתונה! אני מתכוונת לנסות, לאט לאט.\r\nגיליתי עוד דבר מוזר, אבל הפעם אני לא מספרת! לא כדאי לסמוך על אנשים יותר מדי.\r\nנותרו לי רק עוד יומיים להסיר את הטפט הזה, ונדמה לי שג'ון מתחיל לשים לב. המבט שבעיניו לא מוצא חן בעיני.\r\nושמעתי אותו שואל את ג'ני הרבה שאלות מקצועיות עלי. והיה לה מה לדווח.\r\nהיא אמרה שאני ישנה הרבה מאוד במשך היום.\r\nג'ון יודע שאני לא ישנה טוב בלילה, אף על פי שאני כל כך שקטה!\r\nהוא גם שאל אותי כל מיני שאלות, והעמיד פנים שהוא אוהב ונדיב מאוד.\r\nכאילו שאני לא יכולה לקרוא אותו!\r\nובכל זאת, לא מפתיע אותי שהוא מתנהג ככה, אחרי שישן תחת הטפט הזה במשך שלושה חודשים.\r\nאותי הוא רק מעניין, אבל אני בטוחה שיש לו השפעה חשאית על ג'ון ועל ג'ני.\r\n*\r\nהאח! זה היום האחרון, אבל זה יספיק. ג'ון אמור להישאר בלילה בעיר, והוא לא ייצא חזרה עד הערב.\r\nג'ני רצתה לישון אתי – ברייה ערמומית! אבל אמרתי לה שללא ספק אנוח טוב יותר בלילה אם אהיה לבדי.\r\nזה היה חכם, כי בעצם לא הייתי לבד בכלל! ברגע שהירח האיר והברייה האומללה הזאת החלה לזחול ולטלטל את הדוגמה, קמתי ורצתי לעזור לה.\r\nמשכתי וטילטלתי, טילטלתי ומשכתי, ולפני שהבוקר הגיע קילפנו יארדים של הטפט הזה.\r\nרצועה בגובה הראש שלי בערך, לאורך חצי מהיקף החדר.\r\nואז כשהשמש עלתה והדוגמה הנוראה החלה ללעוג לי, הכרזתי שאגמור את זה היום!\r\nאנחנו נוסעים מכאן מחר, והם מעבירים את כל הרהיטים שלי בחזרה למטה, כדי להשאיר את הדברים כמו שהיו לפני שבאנו.\r\nג'ני הסתכלה על הקיר בתדהמה, אבל אני אמרתי לה בשמחה שעשיתי את זה מתוך שנאה טהורה כלפי הדבר המרושע.\r\nהיא צחקה ואמרה שלא אכפת לה לעשות את זה בעצמה, אבל אסור שאתעייף.\r\nאיך שהיא הסגירה את עצמה באותו רגע.\r\nאבל אני כאן, ואף אדם מלבדי לא ייגע בטפט הזה – בחיים לא!\r\nהיא ניסתה לגרום לי לצאת מהחדר – זה היה שקוף! אבל אני אמרתי שכל כך שקט וריק ונקי עכשיו, שאני מאמינה שאשכב שוב לישון אם אוכל; וביקשתי לא להעיר אותי אפילו לארוחת ערב – כי אני אקרא להם כשאתעורר.\r\nאז היא הלכה, והמשרתים הלכו, והחפצים הלכו, ואין כאן שום דבר מלבד מסגרת המיטה הענקית הממוסמרת לרצפה, עם מזרן הקנבס שמצאנו עליה.\r\nהלילה נישן בקומה התחתונה, ומחר נעלה על אונייה ונפליג הביתה.\r\nאני די נהנית מהחדר, עכשיו כשהוא חשוף שוב.\r\nכמה קרעו כאן הילדים!\r\nמסגרת המיטה הזאת מכורסמת למדי!\r\nאבל אני חייבת לגשת לעבודה.\r\nנעלתי את הדלת וזרקתי את המפתח אל שביל החזית.\r\nאני לא רוצה לצאת, ואני לא רוצה שאף אחד ייכנס, עד שג'ון יבוא.\r\nאני רוצה להכות אותו בתדהמה.\r\nיש לי כאן חבל שאפילו ג'ני לא מצאה. אם האישה הזאת באמת תצא, ותנסה להימלט, אני אוכל לקשור אותה!\r\nאבל שכחתי שלא אוכל להגיע למקומות המרוחקים בלי שיהיה לי משהו לעמוד עליו!\r\nאי אפשר להזיז את המיטה הזאת!\r\nניסיתי להרים ולדחוף אותה עד שנגמר לי הכוח, ואז התרגזתי כל כך שהורדתי בנשיכה פיסה קטנה באחת הפינות – אבל זה כאב לי בשינַיים.\r\nאז קילפתי את הטפט עד היכן שהצלחתי להגיע ממקום עומדי על הרצפה. הוא נדבק נורא והדוגמה ממש נהנית מזה! כל אותם ראשים חנוקים ועיניים בולובסיות וגידולים פטרייתיים-מתנודדים ממש צווחים בלעג!\r\nהכעס שלי תופח מספיק כדי לעשות מעשה נואש. קפיצה מהחלון היתה יכולה להיות תרגיל נפלא, אבל הסורגים חזקים מכדי שאנסה אפילו.\r\nומלבד זאת אני לא אעשה את זה. מובן שלא. אני יודעת היטב שצעד כזה אינו הולם, ועשוי להיות מובן שלא כהלכה.\r\nאפילו להסתכל מבעד לחלונות אני לא אוהבת – יש שם כל כך הרבה מהנשים המזדחלות הללו, והן מזדחלות כל כך מהר.\r\nאני תוהה אם כולן יוצאות מתוך הטפט הזה כמו שאני יצאתי.\r\nאבל עכשיו אני חגורה בבטחה בחבל המוסווה-היטב שלי – לא תוציאו אותי אל הדרך ההיא!\r\nאני משערת שאצטרך לחזור אל מאחורי הדוגמה כשהלילה יבוא, וזה קשה!\r\nכל כך נעים להיות בחוץ, בחדר הענק הזה, ולהזדחל סביב כאוות נפשי!\r\nאני לא רוצה לצאת החוצה. אני לא אצא, אפילו אם ג'ני תבקש ממני.\r\nכי בחוץ צריך להזדחל על הקרקע, והכול ירוק ולא צהוב.\r\nאבל כאן אני יכולה להזדחל בקלות על הרצפה, והכתף שלי בדיוק מתאימה לפס שמרוח לאורך הקיר, כך שאינני יכולה לאבד את דרכי.\r\nאה, הנה ג'ון בדלת!\r\nאין טעם, איש צעיר, לא תצליח לפתוח אותה!\r\nאיך שהוא קורא וחובט!\r\nעכשיו הוא צועק שיביאו לו גרזן.\r\nיהיה חבל לשבור את הדלת היפה הזאת!\r\n\"ג'ון יקירי!\" אמרתי בקולי העדין ביותר, \"המפתח למטה ליד מדרגות הכניסה, מתחת לעלה של לֶחֶך!\"\r\nזה השתיק אותו לכמה דקות.\r\nואז הוא אמר – בקול שקט מאוד, \"תפתחי את הדלת, אהובתי!\"\r\n\"אני לא יכולה\", אמרתי. \"המפתח נמצא למטה ליד הדלת הראשית, מתחת לעלה של לחך!\"\r\nואז אמרתי את זה שוב, בעדינות ובאיטיות רבה, ואמרתי את זה לעתים כל כך תכופות עד שהוא היה צריך ללכת לראות, והוא מצא אותו כמובן, ונכנס. הוא קפא בפתח.\r\n\"מה קרה?\" הוא צעק. \"למען השם, מה את עושה!\"\r\nהמשכתי להזדחל באותו אופן, אבל הסתכלתי עליו מעבר לכתף.\r\n\"יצאתי סוף סוף\", אמרתי, \"על אפך ועל אף ג'יין. וקילפתי את רוב הטפט, כך שלא תוכלו להחזיר אותי לשם!\"\r\nאז בשביל מה הוא היה צריך להתעלף? אבל זה מה שהוא עשה, ובדיוק לרוחב המסלול שלי ליד הקיר, כך שנאלצתי להזדחל בכל פעם מעליו!\r\n*הסיפור ראה אור בכתב העת \"מטעם\", גליון מס. 22, 2010.\r\n*דימוי: ז'וק הוסטרנהוף דרך behance",
    "Author": "שרלוט פרקינס גילמן",
    "Introduction-Text": "\r\nהמשפט הראשון הוא פתיחה מושלמת לסיפור אימה. ובכל זאת, \"הטפט הצהוב\" הוא הרבה יותר מזה – וכמעט 125 שנה מאז שראה אור, הוא קרוב לוודאי היצירה הידועה ביותר של שרלוט פרקינס גילמן, יצירה ידועה הרבה יותר מאינספור יצירותיה הארוכות. המספרת בגוף ראשון ילדה לא מזמן תינוק והיא סובלת ממחלה מסתורית. בעלה הרופא מכנה זאת \"חולשת עצבים זמנית – ונטייה קלה להיסטריה\", דיכאון אחרי לידה היא האבחנה שקורא בן המאה ה-21 היה מגיע אליה. הוא לוקח אותה לבית מרוחק למשך הקיץ, בהנחה שתבריא אם לא תעשה דבר פרט למנוחה ואכילה, ותימנע לחלוטין מכל עבודה – במיוחד כתיבה. אבל היא אינה מצייתת, בחשאי, והמילים שאנו קוראים הן הרומן הסודי שלה. הבית יפהפה והיא מנסה להחלים בצייתנות, אבל החדר שהיא ישנה בו מכוסה טפט צהוב בדוגמה מוזרה שמתחילה להעסיק את מוחה, לטרוד את מחשבתה ולרדוף אותה. הסיפור הקלסטרופובי הקטן הזה, רק 5000 מילה שמתרחשות כולן בחדר אחד, חוקר נושאים גדולים – המוסד המחניק של הנישואים הויקטוריאנים, הכלא של חלוקת התפקידים המגדרית במאה ה-19, מחלת נפש, כתיבה והדמיון. יש בו בסיפור פרטים קטנטנים מבהילים, כישרון - להראות לקורא את מה שרואה המספרת וגם מעבר לזה, והתפתחות מחוכמת ומעודנת של קולה, מן הבהירות המרוסנת של המשפטים הראשונים ועד לסיום – שהוא מפחיד בדיוק כפי שהבטיחה שורת הפתיחה, אבל הרבה יותר מזה, מעורר מחשבה.",
    "Introduction-title": "הקדמה מאת אנה קלי",
    "Language": "אנגלית",
    "Translator": "דפנה רוזנבליט"
}