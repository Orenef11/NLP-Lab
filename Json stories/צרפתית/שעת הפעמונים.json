{
    "Article-name": "שעת הפעמונים",
    "Article-text": "\r\nLES ANNEAUX DE BICETRE / LE RICHE HOMME, Georges Simenon\r\nברוב הספרים ששאלתי בנעורי בספרייה,  אלה\r\nהכרוכים בבד שחור וריח טוב של נייר עבש עולה מהם,\r\nהיתה הקדמה,  ואודה שבארבעים השנים שאני עצמי כותב,\r\nלא פעם אני מצר על שהאופנה הזאת עברה מן העולם.\r\nבייחוד אני מתגעגע לרומנים מסוימים של קונראד,  שלא\r\nהקדמה אחת בלבד יש בהם אלא גם הקדמה למהדורה\r\nהשנייה,  ולפעמים גם לשלישית,  ואף פתח-דבר ו\"אל\r\nהקורא\",  סדרה שלמה של טקסטים מוכרים שקסמו לי\r\nבשעתם לא פחות מן הסיפור עצמו.\r\nהלוא כך ניתנה למחבר אפשרות לקשור משולי יצירתו\r\nקשר ישיר עם הקורא.  כיום נוטים הסופרים להביע את\r\nדעתם בעיתונים,  ברדיו ובטלוויזיה,  אבל לא תמיד הם\r\nמגיעים אל קוראי יצירותיהם.\r\nלא ידובר כאן על כוונותי ולא כל שכן על איזו תורה\r\nספרותית.  באין ברֵרה הייתי יכול להסתפק בנוסחה\r\nהמקודשת המשמשת גם בסרטי קולנועי \"האירועים\r\nהמתוארים הם פרי הדמיון וכל קשר בין הדמויות לבני\r\nאדם אמיתיים אינו אלא מקרי.\"\r\nאמצעי זהירות זה נעשה בשנים האחרונות בלתי נמנע,\r\nאף כי אינו יעיל תמיד,  כי בני זמננו נוטים לזהות את\r\nעצמם ביצירות הספרות,  בייחוד אם הם מקווים להפיק\r\nמזה איזה רווח חומרי.\r\nמצבו של הסופר נעשה קשה.  לפי עשרים וחמש שנה,\r\nלמשל,  כשישבתי בפריס,  כתבתי את \"מכת ירח\",  רומן\r\nשעלילתו מתרחשת בליבּרְוויל שבגאבּוֹן,  וביתר פירוט\r\nבבית-מלון העומד בפאתי היישוב והיער המשווני. לא\r\nעלה בידי לזכור מה היה שם בית-המלון שהתאכסנתי בו\r\nשנתיים קודם לכן ולא רציתי להשתמש בו. בחרתי אפוא\r\nלקרוא למלון שבספר בשם הפחות סביר שבאפשר: \"מלון\r\nהמרכז\".  והנה קלעתי בול,  וכעבור שבועות אחדים בא\r\nבעל-המלון מגאבּון לפריס לתבוע אותי למשפט.\r\nחוויה זו חזרה לדאבוני פעמים מספר בשינויים.  איך\r\nלמצוא שם מתקבל על הדעת שלא נקרא בו איש בעולם\r\nכולו? ואם בתיאורה של עיר שדה תציג את המושל,  את\r\nפרקליט המחוז,  את ראש העיר או את מפקד המשטרה? אם\r\nתצייר את הדמות כאיש שמן וקירח,  מנין תדע שהאיש\r\nהאמיתי אינו נראה כך? ואם תהיה אשתו בספרך רזה\r\nופטפטנית...\r\nבאחד מספרי האחרונים,  \"האחרים\",  קיבלתי עלי לברוא\r\nעיר שלמה עם הנהר שלה,  בית-המשפט שלה,  כנסיותיה,\r\nרחובותיה,  חנויותיה...\r\nאבל איך מעבירים את בִּיסֶטְר שהייתי צריך להציג בה\r\nפרופסור,  רופאים מתמחים ואחות ראשית?\r\nהאם היה עלי,  למשל,  לתאר את פלונית כאדמונית או\r\nכחומת שיער,  כאישה רכה או תקיפה,  בלי להסתכן\r\nשאקלע בול?\r\nאני מודיע בזה שאף כי ביקרתי בהוספיס של בִּיסֶטְר,\r\nלא פגשתי שם אף אחת מן הדמויות המתוארות בספר הזה.\r\nהוא הדין בדמויות של עורך העיתון ועורך-הדין ובשני\r\nחברי האקדמיה - אני נשבע שלא העתקתי!\r\nהואיל והרומן שלי אינו רומן מפתח,  אני חוזר על\r\nהנוסחה המקודשת: \"כל דמיון לבני אדם אמיתיים\r\nאי-אפשר שלא יהיה מקרי.\"\r\nואני מוסיף להתגעגע להקדמות מן המאה שעברה,\r\nשהיו כה אישיות יותר ועסיסיות יותר.\r\nז'ורז' סימנון\r\nפרק ראשון\r\nהשעה שמונה בערב.  למיליוני בני אדם,  איש\r\nבפינתו,  איש בעולמו הקטן שברא לו או נידון להיות בו,\r\nבא אל קצו יום מסוים מאוד,  קר וערפִלי,  יום רביעי 3\r\nבפברואר.\r\nלרֶנֶה מוֹגְרָה אין יום ואין שעה,  ורק אחר-כך תטריד\r\nאותו שאלת הזמן שעבר.  לפי שעה הוא בתחתיתו של בור\r\nחשוך כמצולות האוקיינוס,  בלי מגע עם העולם שבחוץ.\r\nאבל בלי משים מתחילה יד ימינו להתנועע כבעווית,  ולחיו\r\nתופחת בצורה מגוחכת עם כל נשיפה שהוא נושף.\r\nהאות הראשון הבא אליו מן החוץ מצטייר כעיגולים של\r\nגלי שמע המתרחבים והולכים ויוצרים אדוות רחוקות יותר\r\nויותר.  בעיניים עצומות הוא מנסה לעקוב אחריהן ולהבין,\r\nואז מתחוללת תופעה שלא יעז לספר עליה לאיש: הוא\r\nמכיר את האדוות הללו ומתאווה לחייך אליהן.\r\nבילדותו היה רגיל להקשיב לפעמוניה של כנסיית\r\nסנט-אֶטְיֶן,  והיה מצביע על כחול השמים ואומר:\r\n\"גִיגוּלִים!...\"\r\nאמו סיפרה לו זאת זמן-מה לפני מותה.  עדיין לא ידע\r\nלבטא את המילה עיגולים,  שנעשתה בפיו \"גיגולים\",  וכך\r\nקרא לפעמונים בשל העיגולים שהם משלחים בחלל\r\nהאוויר עיגול בתוך עיגול.\r\nגם כאן יש פעמונים.  את מספר הפעימות אינו מנסה\r\nלמנות בגלל קהות חושיו.  גם קהות החושים הזאת מוכּרת\r\nלו.  כבר התנסה בה,  ותקופה ארוכה פחות או יותר היה\r\nשרוי בבלבול.  אולי עודו אותו זאטוט בן שמונה,  שהובהל\r\nמבית-הספר אל בית-החולים שבפֶקאן,  מתפתל וזועק,\r\nומסכה צמודה אל פניו, כדי לכרות לו את התוספתן?\r\nהיה בור ואחר-כך,  כעבור זמן רב,  היה טעם משונה\r\nבפיו,  עייפות נפלה על כל גופו,  וכשהחל לצוף,  הופיעו\r\nגלי השֵמַע המוכרים של הפעמונים.\r\nרוצה היה לחייך עכשיו,  כי המחשבה העוברת בראשו\r\nנראית לו מצחיקה.  אמנם אינו בוטח בה,  אבל אינו מתפתה\r\nלסלקה כליל מדעתו.  האין זה הילד הקטן מפֶקאן\r\nהמתעורר בחדר של בית-חולים והדבר הראשון שקולט\r\nמבטו הוא האחות הבלונדית השמנה היושבת וסורגת? אם\r\nכן,  כל השאר לא היה אלא חלום.  בגלל ההרדמה חלם\r\nכנראה כחמישים שנות חיים.\r\nזה כמובן לא נכון.  הוא יודע שאין זה נכון,  שהוא איש\r\nבן חמישים וארבע,  וזמן רב עבר מאז עזב את הבית הקטן\r\nברחוב אֶטְרְטָה.  אמנם הבלבול נמשך כמה דקות או כמה\r\nשניות,  סביר יותר שהיו שניות,  ובכל-זאת,  היה רוצה\r\nלבדוק זאת. לשם כך די לו אם יפקח את עיניו ותופעה\r\nמשונה תתחולל לנגדן,  לא טראגית כלל,  אדרבה,  כמעט\r\nקומית: הוא עושה את הדרוש כדי לפקוח את עפעפיו,  מה\r\nשעושים בדרך-כלל,  ודאי פקודה של המוח לעצבים\r\nמסוימים.  אבל העפעפיים נשארים סגורים.\r\nהוא לא סובל.  כיליונו נעים למדי,  כאילו אינו עוד אדם.\r\nבלי בעיות,  בלי שום אחריות.  סיבה אחת מניעה אותו\r\nלהמשיך במאמץ,  עליו להיות בטוח לחלוטין שהאחות\r\nהבלונדית השמנה והוורודה אינה סורגת ליד מיטתו.\r\nהאם המתרחש בתוכו נראה מבחוץ? העיגולים נמוגו\r\nהרחק באוויר,  והוא קולט עוד רעש שמעלה בו אף הוא\r\nזיכרונות.  הוא עייף מכדי לתהות אילו זיכרונות הם.  כיסא\r\nחרק,  כמו בשעה שמישהו קם במהירות,  והוא כנראה\r\nהצליח לפקוח את עפעפיו כי הוא רואה קרוב מאוד אליו\r\nמדים לבנים,  פנים צהובות ושיער חום שנשמט מתוך כובע\r\nהאחות.\r\nזו לא האחות המטפלת בו,  והוא עוצם את עיניו,\r\nמאוכזב.  הוא באמת עייף מכדי לשאול שאלות ומעדיף\r\nלהחליק אל תחתית הבור שלו.\r\nהאם יהיה מסוגל אחר-כך,  כעבור כמה שעות או כעבור\r\nכמה ימים,  להבחין בין מה שקלט באמת מבעד לתרדמה\r\nובין מה שיספרו לו אחר-כך? למשל,  האם יש טלפון\r\nבמסדרון,  ליד חדרו,  והאם הוא שומע קול אישה אומר:\r\n\"הפרופסור בֶּסוֹן ד'אַרְגוּלֶה?.. הוא לא בבית?.. איך\r\nאפשר להשיג אותו?..  הוא ביקש להודיע לו ברגע ש...\"\r\nמחר ייוודע לו שאכן יש טלפון-קיר מדגם ישן ליד\r\nפתח חדרו.  עדיין אין לזה משמעות,  וכשתהיה,  תעניין רק\r\nאותו.\r\nבתשע וחצי עדיין אינו יודע שהשעה תשע וחצי\r\nויקיצתו פתאומית יותר,  דרמתית יותר,  כמו אחרי חלום\r\nבלהות,  כמו חלם שעליו להיצמד ויהי-מה אל משהו איתן.\r\nאלא שכוחו אזל.  איבריו מתנועעים לריק,  בלי כיוון ברור,\r\nבלי שישלוט בהם.  והוא רוצה לצעוק,  לקרוא לעזרה.  פיו\r\nנפתח.  הוא כמעט בטוח שפער את פיו לרווחה,  אבל שום\r\nקול לא יוצא ממנו.\r\nאין לו ברֵרה אלא לראות מה סביבו.  גופו שטוף זיעה,\r\nמצחו רטוב,  ואף-על-פי-כן קר לו,  הוא רועד כל-כולו\r\nואינו יכול לשלוט בעצמו.\r\n\"אל תדאג... הכול בסדר... הכול בסדר גמור...\"\r\nהוא מכיר את הקול.  הוא מנסה לזהותו במדויק,  ופתאום\r\nהוא רואה,  בבת-אחת,  לא רק פנים וכובע לבן,  אלא חדר\r\nזר שקירותיו ירקרקים.\r\nעומד ליד המיטה בֶּסוֹן ד'אַרְגוּלֶה - הוא קורא לו פְּיֶר\r\nכי הם חברים זה שלושים שנה - והופעתו היתה צריכה\r\nלהצחיק אותו: מתחת לחלוקו הלא-רכוס הוא לבוש חזייה\r\nועניבה לבנה של בגדי ערב.\r\n\"תהיה שקט, רֶנֶה חביבי... הכול בסדר גמור...\"\r\nודאי לגבי הפרופסור המוסיף לבדוק בפיזור נפש את\r\nדופקו.  לא בֶּסוֹן הוא השוכב על מה שנראית כמיטת\r\nבית-חולים,  שאחות חומת שיער טורחת סביבה.  קודם לא\r\nטעה.  הכרתו אכן שבה אליו לכמה רגעים,  שהרי הוא מכיר\r\nאותה.\r\n\"שום דבר רציני לא קרה לך רֶנֶה... כל הבדיקות\r\nמאשרות את זה... יעשו לך עוד בדיקות,  יטרידו אותך עוד\r\nקצת,  אבל זה הכרחי... אני מחכה לאוֹדוֹאַר שצריך לבוא\r\nכל רגע...\"\r\nמי הוא אוֹדוֹאַר? זה שם מוּכּר לו או שהיה צריך\r\nלהכירו,  הוא המכיר את כל אנשי פריס.  האחות הניחה על\r\nמגש מזרק שהמחט שלו ארוכה מאוד ועבה מאוד.  נדמה\r\nשהיא מקשיבה בקוצר רוח לקולות הבאים מן המסדרון\r\nובתוך כך בוחנת במבטה את מוֹגְרָה,  וכשדלת נשמעת\r\nנפתחת ונסגרת,  היא ממהרת לומר:\r\n\"בייחוד אל תהיה מופתע אם...\"\r\nהוא דווקא מופתע,  כי עכשיו פתח את פיו.  ולא כדי\r\nלהתלונן אף לא כדי לשאול שאלות.  לאמִתו של דבר\r\nהתכוון לומר,  כשהוא נועץ את מבטו בחזית החולצה\r\nהמעומלנת ובעניבה הלבנה:\r\n\"צר לי,  חביבי,  שאני מקלקל לך את הערב...\"\r\nשום קול לא יצא מפיו.  אין לו קול.  לא-כלום! אף לא\r\nחרחור.  בקושי מין שריקה או בעצם בִּקְבּוּק,  כי לחיו\r\nמוסיפה להתנפח בצורה מגוחכת.  כאילו היא לחיו של\r\nתינוק המנסה לעשן מקטרת.\r\n\"ודאי יעברו עוד כמה ימים שלא תוכל לדבר...\"\r\nמתלחשים במסדרון.  חושיו מתעוררים.  כמה מהם\r\nלפחות,  כי הוא מריח עשן סיגריה.\r\n\"אתה סומך עלי,  נכון?..  אתה יודע שלא אשקר לך?..\"\r\nלמה לשאול אותו כשאינו יכול להשיב? ברצון היה\r\nאומר \"כן\" כדי לשמח את חברו פייר.  \"כן\" בלי להיות\r\nמשוכנע.  \"כן\" מנומס,  אדיש,  כי לא משנה לו,  כי מעדיף\r\nהיה לשקוע בחורו,  אולי ימצא שם שוב את גלי השמע של\r\nהפעמונים.\r\nלא! הוא אינו מכיר את אוֹדוֹאַר.  מעולם לא נפגש אתו.\r\nאילו נפגשו,  היה יודע זאת,  פני אנשים נחרתות היטב\r\nבזיכרונו ובלי היסוס יצמיד להן שם,  אפילו ראה אותן רק\r\nדקות ספורות לפני שנים רבות.  הוא רופא,  על-פי חלוקו\r\nהלבן והכובע העגול שלראשו.  פניו חתומות.  רק בנדיר\r\nראה מוֹגְרָה פנים כה שלוות,  כה חסרות הבעה וגם כה\r\nרגילות,  ותנועות כה מוכניות.\r\nהשניים לחצו ידיים והביטו זה בזה בלי אומר ודברים,\r\nכאילו אין להם צורך לדבר כדי להבין איש את רעהו,  או\r\nכאילו כבר חזרו על המעמד הזה.  אחר-כך פנה אוֹדוֹאַר,\r\nממרגלות המיטה,  אל רֶנֶה.\r\n\"אתה רגוע... זה טוב מאוד... אנחנו עוד נציק לך קצת\r\nואחר-כך תוכל לישון במנוחה...\"\r\nהנה פונים אליו כאל בן אדם והוא כמעט מופתע מזה.\r\nאם כי באותה עת נוהגים בו כבחפץ.  האחות הצעירה\r\nמסירה מעליו את השמיכה והוא נבוך לגלות שירכיו\r\nעירומות,  מַשְתֵן בין רגליו,  כזקן שאינו שולט עוד בנקביו.\r\nהיא אוחזת בתוקף אחת מברכיו שהחלה להתנועע\r\nוהפרופסור אוֹדוֹאַר לוקח מזרק מן המגש,  לא את הגדול\r\nבעל המחט העבה,  אלא מזרק קטן,  ונועץ אותו בעכוזו.\r\nהוא אינו מרגיש מאומה.  גם זאת היה רוצה לומר להם.\r\nולא מפני שהוא מודאג.  אדרבה,  מעודו לא היה אדיש\r\nכל-כך לחייו,  והוא מביט בשלושתם כאילו אין לו שום\r\nקשר למעשיהם ולתנועותיהם.\r\nאירע משהו שלא נשמר בזיכרונו.  אף אינו זוכר איפה\r\nאו מתי אירע הדבר.  הוא מקמט את מצחו,  או סבור שהוא\r\nמקמט אותו,  כי עכשיו שפיו אילם ואיבריו אינם מצייתים\r\nלו עוד,  שוב אינו בטוח בשום דבר.\r\nשני הגברים בלבן מחכים עומדים וצופים בו; האחות\r\nמוסיפה להחזיק ברגלו ועיניה נעוצות בשעון יד.\r\nלא משנה מה העניין.  זה היה צריך לקרות.  תמיד ידע\r\nשזה יקרה,  ולאמִתו של דבר הוקל לו.  עכשיו זה נגמר.  לא\r\nצריך להתעסק עוד בזה.  טועים האחרים המוטרדים\r\nממצבו.\r\nמן הסתם מחכים שלושתם עד שיירדם. למה? כדי\r\nלנתחו? הוא אינו סובל בשום חלק מחלקי גופו,  אבל אין\r\nספק שמשהו התערער בו.\r\n\"אתה מרגיש טוב?\"\r\nמוֹגְרָה מתאמץ להביע שמחה בעיניו,  כדי להודות\r\nלבֶּסוֹן ד'אַרְגוּלֶה,  לאחות,  וגם לזה שנקרא אוֹדוֹאַר\r\nושנוהגים בו כבוד רב.  מנהל חשוב,  כמו בֶּסוֹן,  אולי מהולל\r\nאף יותר מבֶּסוֹן.  מה מומחיותו? אישים דגולים רבים הוא\r\nמכיר בעולם הרפואה.  הוא מאמץ את זיכרונו,  מתוך\r\nסקרנות בלבד,  עד שמחשבותיו מתערפלות ונדמה לו\r\nשמצא במרחקים את גלי הפעמונים.\r\nהתמונה האחרונה היא תמונת שני גברים המביטים זה\r\nבזה כאומרים:\r\n\"זהו זה...\"\r\n*\r\nהוא לא מת ויש שמש בחדרו,  שבֶּסוֹן ד'אַרְגוּלֶה,  היושב על\r\nמקום האחות,  מעשן בו סיגריה. הפרופסור שוב אינו בבגדי\r\nערב ולא לבוש חלוק לבן.  בן שישים הוא ועודו גבר נאה,\r\nאבירי,  מעודן,  לבוש בטעם ללא דופי.\r\n\"איך אתה מרגיש?.. עדיין אל תנסה לדבר... אל תזוז...\r\nלפי מבטך אני רואה ברור שעמדת יפה בזעזוע...\"\r\nאיזה זעזוע? ומדוע רואה חברו פייר צורך לנקוט את\r\nהנעימה החלקלקה השמורה עמו לחולָיו?\r\n\"אני מניח שאתה לא זוכר כלום?\"\r\nהוא מתפתה להשיב:\r\nדווקא כן!\r\nכי פתאום נזכר במסעדת \"גְראן וֶפּוּר\",  בטרקלין הפרטי,\r\nבקומת הביניים שמעל למדרגות הלולייניות,  שבני\r\nחבורתם,  שלושה-עשר בתחילה,  עשרה כיום,  בגלל\r\nהמיתות,  מתכנסים שם לסעודה ביום שלישי הראשון של\r\nכל חודש.\r\nכמה זמן עבר מאותו רגע? לדידו,  אפשר שמדובר ביום\r\nאו בשבוע.  לא היתה אז שמש כמו הבוקר,  כי על-פי טיב\r\nהאור,  על-פי מין שבריריות של קרני השמש,  הוא יודע\r\nשעכשיו בוקר.  עדיין אינו טרוד בשאלת השעה המדויקת,\r\nאבל נשים מטאטאות ומזיזות דליים סמוך לחדרו.\r\nהם התכנסו ב\"גְראן וֶפּוּר\" ומן החלון שצורתו כחצי ירח\r\nיכלו לראות,  מבעד לגשם דק,  את הרחבה והקמרונות של\r\nפאלֶה רוֹיאל.  בֶּסוֹן ישב מולו והיה שם כמעט כל הזמן,\r\nוכמעט כולם היו שם,  קְלאבּוֹ עורך-הדין,  ז'וליין מארֶל\r\nחבר האקדמיה,  שבדיוק אז הוצג מחזהו האחרון בתיאטרון\r\nשממול,  קוּפֶה,  אף הוא חבר האקדמיה,  ושאבּי.\r\n...אחד לאחד הוא יכול למנותם,  להושיב כל אחד מהם\r\nבמקום שישב בו אז,  ובעיני רוחו הוא רואה את ויקטור,\r\nמלצר היינות,  המשרתם זה יותר מעשרים שנה,  מקיף את\r\nהשולחן ובידו בקבוק מאגנום של ארמניאק.\r\nהוא קם ללכת לטלפן אל עיתונו.  הטלפון נמצא בין\r\nשירותי הגברים לשירותי הנשים.  בעבר האחר של הקו היה\r\nפֶרְנאן קוֹלֶר,  העורך הראשי שלו,  שבניגוד לשמו [\"זעם\"]\r\nהוא רך כטלה.\r\nכשהוא יוצא מן המערכת,  ולוּ לשעה,  הוא חש תמיד\r\nצורך לטלפן,  ובקול תקיף ועוקצני במקצת נותן הוראות\r\nמפורטות.\r\n\"לא! אל תחליף שום דבר בעמוד ראשון... זרוק את\r\nהטור השלישי של עמוד שלוש... ולמשרד הפנים תגיד\r\nשאין לנו ברֵרה ולא נוכל לעבור בשתיקה על התקרית...\"\r\nבֶּסוֹן ד'ארגולה,  המעשן את הסיגריה שלו,  רואה עכשיו\r\nצורך להסביר לו:\r\n\"כולנו ישבנו אל השולחן,  ב'גְראן וֶפּוּר'... כשמזגו לנו\r\nאת משקאות הקינוח יצאת לטלפן... אחר-כך נכנסת\r\nלשירותים ושם כנראה הרגשת רע,  כי כשקְלאבּוֹ יצא גם\r\nהוא לשירותים,  כעבור עשר או חמש-עשרה דקות,  מצא\r\nאותך שם חסר הכרה...\"\r\nלשם מה ההתפתלות,  מה הנימה הסבלנית הזאת?\r\nמתייחסים אליו כאל ילד או כאל מבוגר חולה,  שאכן כך\r\nהוא.\r\nבפרט אחד טועה הפרופסור,  למרות ביטחונו בעצמו.\r\nוגם זה משונה,  משונה כל-כך שמוֹגְרָה,  אפילו יכול לדבר,\r\nלא היה פוצה את פיו.\r\nנכון שאחרי שהניח את שפופרת הטלפון,  פתח את דלת\r\nהשירותים ונעמד לפני המשתנה בתנוחה המגוחכת אך\r\nהמוכרת לכל גבר.  הוא חשב על קוֹלֶר,  על התערבות\r\nמשרד הפנים,  ואז,  בלי סימן מקדים,  התמוטט.\r\nהוא זוכר פרט מכוער.  בכל כוחו נאחז בשתי ידיו\r\nבאמאיל החלקלק של המשתנה,  עד שהרפה ממנו.\r\nמה אמר לו עכשיו בסון?\r\n\"כשהגיע לשם קלאבו,  כעבור עשר או חמש-עשרה\r\nדקות,  מצא אותך חסר הכרה...\"\r\nהמילים האלו אינן אומרות כלום על התנוחה שנמצא\r\nבה.  אבל הוא רואה את עצמו מוטל לרוחב החדר הצר,  על\r\nהמרצפות,  עושה מאמץ נואש,  לא לקום,  לא לקרוא לעזרה,\r\nאלא לרכוס את מכנסיו.\r\nהדבר שהוא בגדר מסתורין הוא הראייה שהוא רואה את\r\nעצמו כדרך שעשוי היה מישהו אחר לראותו,  שהוא רואה\r\nאת עצמו מבחוץ,  כמו שהתגלה מן הסתם לעיני קלאבו.\r\nהאם תיתכן כפילות כזאת?\r\n\"אני מודה שברגע הראשון הפחדת אותנו...\"\r\n*\r\nהוא צלול,  וצלילותו,  כך נדמה לו,  אף חריפה יותר משהיא\r\nברגיל. הוא קולט מיד את כל המתרחש סביבו,  את\r\nהטעמות קולו של הרופא,  את היסוסיו,  ואפילו את צורתן\r\nהלא-רגילה של פריפות חפתיו,  שמצוירת עליהן אות\r\nיוונית,  הוא לא יודע איזו,  כי חודשים אחדים בלבד למד\r\nיוונית.  ברגע שהוא מבחין בהם,  הוא תוהה שמא בֶּסוֹן\r\nד'ארגולה נבוך יותר ממנו ושמא עודו מודאג לא פחות\r\nמשהיה בשירותים של \"גראן ופור\".\r\nאמנם כן,  מוֹגְרָה אינו יכול לדבר ומחצית גופו\r\nמשותקת.  גם זאת גילה בעצמו.  האם ציפה חברו לתגובתו\r\nזו ובעצם לאי-תגובתו,  לקור רוחו הדומה לאדישות?\r\nזו באמת אדישות,  כאילו מה שקורה בחדר הזה,  הקטן\r\nוהעלוב למדי,  אינו נוגע לו,  כשם שגופו שוב אינו מעניין\r\nאותו,  ואין הוא מופתע כשהוא רואה מחט ננעצת בזרועו\r\nוצינורית גומי מחוברת לכלי זכוכית המלא כדי מחציתו\r\nנוזל שקוף.\r\nמבטו לא חמק מעין הרופא,  שהזדרז להסביר:\r\n\"דֶקְסְטְרוֹזָה.  עד שמחר או מחרתיים יהיה אפשר להזין\r\nאותך דרך הפה,  חשוב שלא תיחלש...\"\r\nבקול המשכנע הזה הוא מדבר מן הסתם אל כל חוליו\r\nשמצבם קשה.  מוֹגְרָה,  שלא היה נועץ בו אלא בעניין\r\nמחושים של מה בכך ולבדיקה שנתית,  לא הכיר צד זה\r\nבאישיותו.\r\nבֶּסוֹן כאילו משתדל לנחש את שאלותיו ומקדים להשיב\r\nעליהן.\r\n\"אני משער שאתה תוהה מדוע אתה כאן ולא בבית-\r\nהחולים באוֹטֵיי?\"\r\nפעם אחת,  לפני ארבע או חמש שנים,  שלח אותו בֶּסוֹן\r\nלשם לסדרת בדיקות,  בגלל התמוטטות עצבים.  כרגיל עבד\r\nיותר מדי,  השקיע מרץ ללא חשבון.\r\n\"תאר לך שבהתחלה הסעתי אותך לאוטֵיי,  ביתר דיוק,\r\nליוויתי אותך לשם באמבולנס... מיד נתנו לך את הדירה\r\nשכבר היית בה,  ואשתך מיהרה לבוא... אל תדאג לה...\r\nהסברתי לה ששום סכנה לא נשקפת לך... היא היתה בסדר\r\nגמור... טלפנתי אליה כמה פעמים ביום,  והיא רק מחכה\r\nשאודיע לה שהיא יכולה לבוא לבקר אותך.\r\n\"אל תנסה לדבר... אני יודע שזה הדבר הפחות נעים,\r\nהמייאש ביותר,  אבל אני מבטיח לך שבמקרה שלך אובדן\r\nהדיבור הוא זמני...\"\r\nזה היה צריך לקרות\r\n.  בעוד חברו מדבר,  חוזר רֶנֶה בלבו\r\nעמדה נדושה.\r\nמדוע זה היה צריך לקרות? על זאת אינו תוהה.  בעיניו\r\nזה אפילו משעשע.  אולי גם המילים לובשות משמעות\r\nאחרת.  אלא אם כן שכלו היגע מתבלבל ביניהן? במקום\r\nמשעשע,  למשל,  היה נוטה לומר מְרַוֵחַ,  אלא שהמילה אין\r\nלה כנראה המשמעות הזאת.  זה מין משחק שהוא משחק\r\nעם עצמו בלי שידע איש,  ומעמיד פנים שהוא מקשיב\r\nלדברי בֶּסוֹן.\r\nזה זמן רב,  אולי מאז ומתמיד,  חשש לאסון,  ובחודשים\r\nהאחרונים חש שהוא קרוב כל-כך עד שלפעמים קצרה\r\nרוחו לראותו בא.\r\nבֶּסוֹן ד'אַרְגוּלֶה הולך סחור-סחור כי הוא חושש מן\r\nההברות שיהיה עליו לבטאן לבסוף: שי-תוּק חֶלְ-קי.\r\n\"קודם אגיד לך בשתי מילים מדוע אתה כבר לא\r\nבאוֹטֵיי.  מיד לאחר שאבחנתי אפשרות של פקקת בעורק\r\nהתיכון של המוח,  קראתי לעמיתי אוֹדוֹאַר,  פרופסור\r\nלנוירולוגיה ורופא ראשי ב'בִּיסֶטְר'... שמו ודאי היה מוכר\r\nלך... ראית אותו אמש והוא שעשה לך אחר-כך דיקור\r\nמותני... אוֹדוֹאַר העדיף שתימצא אצלו,  מוקף בצוות מיומן\r\nשהוא סומך עליו לגמרי... לרשותו בבית-החולים שני\r\nחדרים פרטיים... אחד מהם היה פנוי... וכך,  מיום שלישי\r\nבערב אתה כאן...\"\r\nבֶּסוֹן מעמיד פנים מתבדחות.\r\n\"אני מקווה שאתה לא כועס עלינו,  על אוֹדוֹאַר ועלי,\r\nשהבאנו אותך למקום שהשם שלו נשמע לא טוב [בִּיסֶטְר\r\n–\r\nמוסד מפורסם לחולי נפש בעיר בשם זה שבעיבורי פריס.\r\n(הערה זו ושאר ההערות שבספר הן של המתרגם.)]\r\nאשתך,  אגב,  היתה המומה בתחילה והייתי צריך להוכיח\r\nלה שכאן תרגיש טוב יותר מבבית-חולים פרטי,  גם אם\r\nכאן יפה פחות...\"\r\nמוֹגְרָה ממצמץ,  סתם כך,  כדרך שממצמצים בלי משים,\r\nוחברו תוהה אם יש בזה סימן.\r\n\"אני לא מעייף אותך?\"\r\nבפניו,  שאין לו שליטה עליהן,  הוא מתאמץ להודיע לו\r\nשאיננו עייף והרופא נראה שהבין.\r\nהדלת שמשמאל למיטה יש בה שמשות עמומות,\r\nובעצם,  כולן עשויות חריצים דקים,  המעוותים את מה\r\nשנראה בעדן,  ומפעם לפעם רואים בהן צללים מגושמים\r\nשל אנשים הנתמכים בקביים,  אבל נעים בלי קול.  זה קצת\r\nמסתורי.  אולי לרגליהם נעלי-בית עם סוליות לֶבֶד?\r\nבֶּסוֹן הכין לו מן הסתם את הנאום הקטן שלו והוא\r\nממשיך אותו תמיד במקום שהפסיקוֹ.\r\n\"ידיעותיך ברפואה מספיקות כדי שאספר לך מה\r\nהמסקנות שהגענו אליהן,  אודואר ואני... אני סומך בעיקר\r\nעל אודואר,  הבקי הרבה יותר ממני בתחום הזה...\r\n\"אתה,  ככל האנשים,  יודע בערך מה הוא שיתוק חלקי,\r\nאבל כרובם אינך יודע שיש כל מיני סוגים,  הן מבחינת\r\nהגורמים והן מבחינת התוצאות,  וכל סוג מתאפיין בסימני\r\nאבחון מסוימים ומחייב דרכי טיפול מוגדרות...\"\r\nלמה להכביר מילים? הלוא מבקשים להודיע לו\r\nשהשיתוק החלקי שלו הוא היותר פשוט והפחות חמור\r\nמכולם.\r\n\"במקרה שלך,  הדיקור המותני הכרחי.  לא נמצא שום\r\nיסוד פתולוגי,  ופירוש הדבר שלפנינו מכת שבץ מוחי\r\nעם...\"\r\nבֶּסוֹן מכווץ את מצחו,  כנעלב,  ועושה הפסקה להדליק\r\nלו סיגריה.\r\n\"אתה לא מקשיב לי?\"\r\nמוֹגְרָה מהנהן כמיטב יכולתו.\r\n\"אתה לא מאמין לי.  אתה חושב שאני מנסה להרגיע\r\nאותך בדברי הבל...\"\r\nאפילו לא! הוא לא מרחיק לכת כל-כך.  מה שקורה הוא\r\nשעבר מחסום סמוי והוא נמצא בעולם אחר.  והוא אף\r\nמרגיש משונה כשהוא חושב שהאיש רם המעלה,  מפקד\r\nבלגיון הכבוד,  היושב ליד מיטתו ומבזבז את זמנו\r\nבהסברים חסרי ערך הוא חברו,  והם פונים זה אל זה דרך\r\nקרבה [הצרפתית מבחינה בין הפנייה המנומסת בלשון\r\nvous\r\n(אתם), כלומר, לשון ריחוק, לעומת הפנייה אל ילד או בשיח\r\nבתוך המשפחה ובין ידידים, המתנהל בלשון\r\ntu\r\n(אתה או את)\r\n- וזאת תיקרא \"לשון או דרך קרבה\".]  אכן,  גם הוא עצמו\r\nמפקד בלגיון הכבוד!\r\nההבדל ביניהם הוא שאחד מהם מוכה עכשיו בשי-תוק\r\nחל-קי\r\n.\r\nכמו פֶלִיקְס אַרְטוֹ,  הטוב בכַּתָבים שלו,  שהוא שלחוֹ גם\r\nלאמזונס,  וגם לטיבט ולגרֶנלנד,  שראיין את כל ראשי\r\nהמדינות החיים,  פליקס ארטו הגדול,  הלא-נלאה והקולני,\r\nהיכול לא לישון שניים או שלושה לילות רצופים ולשתות\r\nבקבוק ויסקי שלם בלי להתנדנד.\r\nכמוהו נמצא גם ארטו בשעה שלוש בלילה מוטל ללא\r\nהכרה במלון פאר בשאנז-אליזֶה,  שבילה שם עם\r\nאמריקאית צעירה.\r\nהוא היה גרוש.  לא ידעו אם יש לו קרובי משפחה\r\nבפריס,  ורֶנֶה מוֹגְרָה,  הבוס שלו,  הוא שהוזעק בחשאי\r\nבאמצע הלילה.  הוא עזר לרופא המלון ולאחות להלביש\r\nלחברו את המכנסיים ונסע במכוניתו אחר האמבולנס\r\nשהסיעו אל בית-החולים האמריקאי בנֶיִי.\r\nארטו היה בן ארבעים וחמש בלבד.  הוא היה ספורטאי,\r\nשחקן רוגבי לשעבר,  שש תמיד להתכתש.  לא הפרופסור\r\nאוֹדוֹאַר טיפל בו אלא מנהל בית-יולים פרטי שמוֹגְרָה\r\nשכח את שמו,  איש אדמוני קטן,  רזה מאוי,  לבוש תמיד\r\nחלוקים ארוכים למידותיו,  שרק כפות רגליו מבצבצות\r\nמהם.\r\nשעות נבדק ארטו וזכה גם הוא בדיקור מותני ואחר-כך\r\nברִשְמַת מוח חשמלית.\r\nהאם עשו גם לו בדיקה זו כשהיה בתרדמת? יקשה עליו\r\nלשאול זאת.  מעתה הוא תלוי בחסדי הבריות.  הם מן הסתם\r\nמנחשים את זה.\r\nכשנכנס לחדרו של ארטו היתה מחט נעוצה בזרועו\r\nהשמאלית,  מחוברת,  כמו שלו עכשיו,  למכל זכוכית.\r\nבביקורו השני כבר לא היה הכַּתב חסר הכרה,  אבל\r\nפרכוס משונה הרעיד את לחיו,  וכל פעם שניסה לדבר,\r\nנפלטו מפיו גרגורים בלבד.\r\nהוא מת ביום החמישי עם שחר,  שעה שהיה רגיל לשכב\r\nבה לישון.\r\nמוֹגְרָה ידע על עוד מקרה כזה,  ז'וּבּלֶן,  המשורר שישב\r\nתמיד במסבאת \"ליפּ\",  ולקה בהתקף על המדרכה של\r\nבולוואר סן-זֶ'רֳמֶן.  ז'וּבּלֶן היה כבן שישים ובשש השנים\r\nהבאות היה משותק,  תלוי בזולתו,  מרותק לכיסא גלגלים.\r\nוגם שחקן קולנוע מפורסם... די! די! בֶּסוֹן ד'אַרְגוּלֶה,\r\nהמשעשע והאירוני כל-כך בסעודות יום שלישי שלהם,\r\nמנסה עכשיו להוכיח לו באותות ובמופתים שהמקרה שלו\r\nשונה וכי בתוך שבועות אחדים...\r\n\"...לא יותר מחודשים אחדים... אני מדבר כמובן על\r\nהחלמה גמורה... אתה אדם נבון ואני עומד על כך שאסביר\r\nלך הכול בפרוטרוט,  כי אוֹדוֹאַר ואני זקוקים לשיתוף\r\nהפעולה שלך... אני עדיין מרגיש שאתה לא מאמין לי\r\nאתה חושב שאני מנסה לעודד אותך וממתיק לך את\r\nהגלולה... תודֶה!..\"\r\nרֶנֶה פוער את עיניו כדי להודיע שאינו חושב כלום,\r\nששום דבר לא אכפת לו.\r\nפייר המסכן! זה צד באישיותו שמוֹגְרָה לא חשב עליו\r\nמעולם.  הוא מכיר את הפטרון הגדול של המסיבות\r\nהרשמיות,  את הפריסאי הספקן הנראה בכל הצגות\r\nהבכורה,  את אנין החך מהסעודות ב\"גראן ופור\",  את איש\r\nהספר שבין דוח לדוח שהגיש לאקדמיה לרפואה,  הקדיש\r\nאת עתותיו לכתיבת טרילוגיה על חייהם של פְלובֶּר,  זוֹלָה\r\nומוֹפּסאן.\r\nליד שולחן הסעודה שמע אותו מתאר \"מקרים\"\r\nססגוניים וסיפורי אנוש טראגיים.\r\nהאם גם את סיפורו יספר באחד הימים?\r\nמעולם לא תיאר לו אותו יושב,  כבאותה שעה,  ליד\r\nמיטתו,  בורר את המילים,  מתעקש לשכנע,  תוהה באיזה\r\nסדק יחדור אל תודעתו של חולה.\r\nאל תתייגע כל-כך! הוא מבקש לומר לו.  הוא בא לכאן\r\nברכבו,  מכונית ספורט אנגלית.  הוא גר ברחוב לוֹנְשאן\r\nועבר את שדרות שאנְז-אליזֶה כשהעיר מתרחצת.  בחוץ\r\nקריר.  עוד מעט ישוב בֶּסוֹן למכוניתו החונה בחצר בית-\r\nהחולים ובגג פתוח יעבור שוב בפוֹרְט-ד'איטָלי,  בדרכו אל\r\nתלמידיו ב\"בְּרוּסֶה\",  שהוא מלמד שם פתולוגיה רפואית.\r\n\"השגתי לך אחות פרטית,  העלמה בלאנש,  שעבדה\r\nלפנים אצלי והיא ליד מיטתך מיום שלישי בערב... אתה\r\nיכול לסמוך עליה בלב שלם... אחרת,  מיומנת לא פחות\r\nממנה,  תמלא את מקומה בלילות...\"\r\nובנימה קלילה יותר הוא מוסיף:\r\n\"בוודאי שמת לב שהעלמה בלאנש יפה,  וזה עוזר\r\nלהחלמה... מחר היא תתחיל להאכיל אותך,  קודם נוזלים,\r\nובעוד שלושה או ארבעה ימים היא תכריח אותך לרדת\r\nמהמיטה לכמה דקות... נמאס לך לשכב,  לא?..  קיוויתי\r\nלפגוש את אוֹדוֹאַר הבוקר... כנראה התעכב בגלל איזה\r\nמקרה דחוף,  אבל בלי ספק יבוא הנה לפני הצהריים... ואני\r\nאקפוץ לכאן שוב במשך היום...\"\r\nמוֹגְרָה מבין היטב את המבט שנותן חברו באחות עם\r\nצאתו! מבט האומר:\r\nעשיתי כל מה שאני יכול,  ולדאבוני,  בלי תוצאות של\r\nממש...\r\nהוא לא נראה מופתע ביותר.  אולי כך זה עם רוב\r\nהחולים בשיתוק חלקי?\r\nהוא חוזר על עקבותיו.\r\n\"עומדים לעשות לך זריקה שתרדים אותך לכמה\r\nשעות... אם לא יחליט אוֹדוֹאַר אחרת,  יורידו אותך אחר-\r\nכך לרנטגן לצילום עורקי המוח... שום סכנה.  אתה אפילו\r\nלא תרגיש כלום,  כי תהיה מורדם... אל תכעס עלינו,  מסכן\r\nשלי,  על שאנחנו מענים אותך כל מיני עינויים כאלה,  אבל\r\nברפואה,  כמו בכל דבר,  גם כמו בעיתון שלך,  יש שגרה\r\nשחייבים לנהוג לפיה...\"\r\nמוֹגְרָה אינו מוחה,  אין לו חשק למחות.  אין לו בלבו על\r\nאיש.  גם על הגורל אין לו בלבו.\r\nבֶּסוֹן והאחות מתלחשים במסדרון,  שצללים מגושמים\r\nעוברים שם כל הזמן בדממה.  ודאי יש שם מימין חדר גדול\r\nשמותר לחוליו להתהלך,  והמסדרון משמש להם כנראה\r\nכטיילת.\r\nבקוצר רוח הוא מצפה לשובה של העלמה בלאנש,  כי\r\nהבדידות שהוא חש,  כמו זו שחש אותו יום בשירותים של\r\n\"גראן ופור\",  מעוררת בו פתאום בהלה.\r\nרוחו קצרה גם מפני שהובטח לו כי הזריקה תפיל עליו\r\nתרדמה, ואולי יראה שוב את הגלים הערניים של\r\nהפעמונים.\r\nכשהיא חוזרת רעננה,  זריזה,  חייכנית,  הוא עוקב אחריה\r\nבמבטו וחושב שכך היא נוהגת בכל חולה מחוליה,  וכולם\r\nעוקבים אחריה בעיניהם באותה הבעה,  כי בעיני כל אחד\r\nמהם היא מייצגת את הנעורים והחיים.\r\nאילו יכול,  היה מחייך אליה כשתרים את הסדין כדי\r\nלהזריק לו,  וכך מודה לה על שהיא שם,  מתנצל על שהוא\r\nמטריח אותה כל-כך,  ובייחוד מתנצל על שהוא קטן אמנה,\r\nעל שהוא חולה רע,  על שאין לו שום חשק להיאבק.\r\nכי אין לו חשק להיאבק.  לשם מה?\r\nפרק שני\r\nעדיין לילה ואין שום אפשרות לנחש מה השעה.\r\nתחושתו הראשונה היא מועקה,  כי לדעתו הוא לבדו בחדר\r\nהמואר רק בנוגה צהבהב הבא מן המסדרון בעד דלת\r\nהזכוכית.  הדלת הפתוחה במקצת היא שעוררה בו את\r\nהמחשבה שהוא לבדו,  כאילו משגיחים עליו רק מרחוק,  רק\r\nהאחות התורנית של הקומה.\r\nכשהוא מסב קצת את ראשו מסתבר לו שטעה,  כי\r\nמישהו ישן על מיטה מתקפלת בינו ובין הקיר.  הוא לא\r\nמבחין בתווי הפנים,  רק בשיער האדמוני,  ונזכר בתורנית\r\nהלילה שהוצגה לפניו בערב הקודם.  היא אלזאסית,  ז'וֹזֶפָה,\r\nומִבטאה כבד.  היא יפה פחות מהעלמה בלאנש וחייכנית\r\nפחות ממנה.  תחת מדי האחות,  רואים גוף שמנמן ומגרה\r\nוהבד המעומלן מתוח על שדיה.  גם לדודתו,  אחות אמו,\r\nהיה בשר כה מוצק ושופע,  וגם תווי פניה היו נאים אך\r\nחסרי חן.\r\nהוא לא ראה את ז'וֹזֶפָה שוכבת לישון,  לא ידע שיש\r\nבחדר מיטה מתקפלת.  אולי הביאו אותה כשישן,  כי הוא\r\nנרדם מיד לאחר הזריקה האחרונה.  איזו זריקה זו? זאת לא\r\nאמרו לו.  אתמול הזריקו לו פעמים אחדות,  וכל פעם רשמו\r\nכמה מילים או סימנים מוסכמים על דף שהוצמד אל\r\nמרגלות מיטתו.\r\nעל-פי הקולות מן החוץ,  הלילה כנראה מגיע אל קצו.\r\nמשאיות רבות נוסעות בשדרה היוצאת מפורט-ד'איטלי,\r\nעוברת את הפרוורים ולבסוף מתחברת אל הכביש הבין-\r\nעירוני מספר 7.  מאות פעמים עבר בשדרה הזאת כדי\r\nלהגיע אל הריוויירה; מעולם לא טרח לברר את שמה.  גם\r\nאין הוא זוכר אם יום-יום או כמה פעמים בשבוע נערך שם\r\nשוק על המדרכות,  ולא רק לממכר עופות אלא גם דוכנים\r\nמתפרקים שמלבושים תלויים שם.\r\nזה קרוב לשם,  לא יותר ממאה מטרים מן המוסד שהוא\r\nמאושפז בו.  לפעמים כשעבר שם היה מעיף עין בבניינים\r\nהאפורים המקיפים חצר פנימית רחבה,  שכמו בקסרקטין,\r\nלובשי מדים שומרים על שערה.  תמיד חשב שמאשפזים\r\nשם רק זקנים חשוכי מרפא,  שנראו בחצר,  אחד-אחד או\r\nבקבוצות קטנות,  שותקים.  וגם משוגעים.  הלוא \"בִּיסֶטְר\"\r\nאינו רק הוספיס אלא גם בית-חולים פסיכיאטרי.\r\nהיותו שם לא משפיל אותו ולא מחריד אותו.  אמנם\r\nנשאר בפיו טעם משונה,  אבל למרות ההרדמה של אתמול,\r\nעדיין רוחו חסרת מעצורים וערנית,  וכשהוא שוכב ללא\r\nנוע על מיטתו,  הוא נהנה לעקוב לרגע אחר המחשבות\r\nהעולות בדעתו,  לדחותן,  לערבן ושוב להפריד אותן.\r\nאין הן מחשבות טראגיות.  בניגוד למה שעשויים\r\nמקורביו לשער,  אין הוא מדוכא,  אדרבה,  הוא נכון\r\nלהישבע שמימיו לא ידע שלווה דומה לשלוותו עתה.\r\nאלא שזו שלווה מיוחדת,  שיקשה עליו להגדירה,  שאף\r\nלא ציפה לה.\r\nאיך היה מגיב אילו הודיעו לו כמה ימים קודם לכן,  עוד\r\nביום שלישי בבוקר:\r\nבעוד כמה שעות תחדל פתאום להיות אדם נורמלי! לא\r\nתוכל ללכת.  לא תוכל לדבר.  ימינך לא תוכל לכתוב.\r\nתראה אנשים מתהלכים סביבך ולא תוכל לתקשר אתם...\r\nאף פעם לא היה לו כלב ולא חתול.  בעצם אינו אוהב\r\nבעלי-חיים,  אולי מפני שלא התקרב אליהם ולא ניסה\r\nלהבינם.  פתאום עולה בזיכרונו מבטם,  המבט המבקש בלי\r\nספק להביע משהו ואינו מצליח.\r\nהוא אינו ממורמר.  ואילו בחן את נפשו לעומקה,  היה\r\nמגלה שאינו מתחרט על שום דבר.  אדרבה! כשהוא מגולל\r\nבזיכרונו,  במתכוון,  את חייו לפני כן,  את הבוקר האחרון,\r\nבוקר יום שלישי,  הוא מופתע מאורח חייו,  מן החשיבות\r\nשתלה בהם,  מן התפקיד ששיחק,  הנראה לו עתה ילדותי.\r\nכדי להמחיש לו את מצב רוחו,  הוא נזכר בתמונה מן\r\nהימים כשעוד היה לו פנאי לבקר בגלריות לאמנות.  זה\r\nציור של קיריקו,  שמצוירת בו רמות סינתטית במובן\r\nכלשהו,  אימום של חייטים,  שכאילו נתנו עליו ראש עץ\r\nוהוא טובל באור קר,  סהרורי.\r\nבאור כזה,  שאין בו רחמים,  נראה לו יומו האחרון,\r\nהנורמלי כביכול.  בפריס הוא גר זה כמה שנים באחת\r\nהדירות במלון \"ז'ורז' החמישי\",  באגף המעונות,  השמור\r\nללקוחות המתאכסנים שם לאורך ימים.  זה חוסך לאשתו\r\nאת טרחות משק הבית.\r\nהיא ניסתה לנהל בית ברחוב פֶזאנְדְרי,  השקיעה רצון\r\nטוב ומרץ,  אבל אחרי שנתיים היתה על סף התמוטטות\r\nעצבים.\r\nלא על הסף! באמת לקתה בהתמוטטות עצבים ושבועות\r\nסירבה לצאת מחדרה החשוך,  נשארה בו יומם ולילה.\r\nזו לא היתה אשמתה של לינה,  אלא אשמתו שלו,  כי\r\nהוא שבחר בה והוא כופה עליה את אורח חייו.\r\nאתמול באה לבקרו,  אחרי שהחזירו אותו מן הרנטגן.\r\nעוד לא נמוגו בו כליל ערפילי ההרדמה והוא היה אז אדיש\r\nהרבה יותר משהוא עתה.\r\nובכל-זאת הבחין שהיא לבושה שמלת משי שחורה\r\nמתחת למעיל הגברדין המרופד בפרוות חורפן.  זו היתה אז\r\nהאופנה בחברה שהם באים בה,  בייחוד בחברה שלינה באה\r\nבה: בגלל מין סנוביות מהופכת,  מכסים על הפרווה היקרה\r\nבבד פשוט לכאורה.\r\nהשעה כנראה שש בערך.  הלילה מתחיל להתפוגג\r\nורואים את הערפל הנדבק לשמשות.\r\nאתמול התוודע גם אל האחות הראשית,  כי היא\r\nשהכניסה את לינה.  הוא לא אוהב את האישה הזאת,  אישה\r\nכבת שישים ששערה אפור,  פניה אפורות כמעט כשערה,\r\nוהיא קרת מזג אף יותר מן הפרופסור אוֹדוֹאַר.\r\nהאין זו חקיינות? האם אינה משתדלת להידמות לבוס\r\nהגדול? היא עמדה באמצע החדר,  שאינו גדול,  ונוכחות יש\r\nלה כזאת של שחקנים גדולים,  המאפילה על כל דבר אחר.\r\nמבטה השלֵו בחן,  שקל,  מתח ביקורת.\r\nהיא מונולית העשוי לשאת עליו את משקלו של בית-\r\nהחולים.\r\nלינה הנרעשת היססה להרכין אליו את ראשה כדי\r\nלנשקו,  וכצפוי,  נדף ממנה ריח אלכוהול.  ודאי שתתה כוס\r\nויסקי אחת או שתיים לפני צאתה ממעונות \"ז'ורז'\r\nהחמישי\",  ואין ספק שכאשר התקרבה אל בית-החולים\r\nהורתה לנהג שלהם,  לֶאוֹנאר,  לעצור ליד הבר הראשון\r\nשיעברו לידו,  כדי שתלגום עוד כוס.\r\nגם הפעם אין לו בלבו עליה.  הוא רגיל לזה.  עוד ביום\r\nשלישי היה זה טבעי בעיניו,  ככל הדברים שהוא עצמו\r\nעושה.  כל אחד מהם יש לו חדר שינה וחדר רחצה משלו,\r\nוהסלון הוא התחום הנייטרלי.\r\nהתברר שהסידור הזה הכרחי,  כי רק לעתים רחוקות הם\r\nהולכים לישון באותה שעה,  ובבוקר נשארת לינה במיטה\r\nעד שעה מאוחרת,  ואילו מוֹגְרָה נבלע כבר בשעה שמונה\r\nוחצי ב\"בֶּנְטְלי\" שלו המחכה לו למטה להסיעו אל מערכת\r\nהעיתון.\r\nתמיד הוא ממהר.  זה שנים על שנים הוא ממהר.  אינו\r\nמשתהה להביט במתרחש ברחוב.  בקושי מבחין אם השמש\r\nזורחת או אם מזג האוויר סגרירי.  במכונית הוא עובד,\r\nסוקר סקירה ראשונה את עיתוני הבוקר ומסמן לו מאמרים\r\nבעיפרון אדום.\r\nהוא איש חשוב,  ועוד ביום שלישי ידע זאת.  תנועותיו.\r\nקולו.  משפטיו הקצרים.  המבט שנתן בבני שיחו כאילו אינו\r\nרואה אותם, היו כשל איש חשוב; שרים טלפנו אליו דרך\r\nסוף עמוד 32",
    "Author": "ז'ורז' סימנון",
    "Language": "צרפתית"
}