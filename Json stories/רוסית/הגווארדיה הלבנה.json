{
    "Article-name": "הגווארדיה הלבנה",
    "Article-text": "\r\nחלק ראשון\r\nירד שלג דק ופתאום התחיל ניתך פתותים-פתותים.  הרוח\r\nפצחה ביללה; התחוללה סופת שלגים.  כהרף-עין התמזגו\r\nהשמים האפלים עם ים השלג.  הכול נעלם מן העין.\r\n\"נו,  אדון,\" הצטעק הרכָּב.  \"אסון: סערה גדולה!\"\r\n\"בת הקפיטן\"\r\nוַיישָפטו המתים כַּעֲלילוֹתָם כאשר הם כתובים בספרים\r\nהָהֵם...\r\nפרק ראשון\r\nנאדרה היתה,  נאדרה ונוראה השנה ההיא, 1918\r\nלהולדת המשיח והשנייה לפרוץ המהפכה.  עתירת-שמש\r\nהיתה בקיץ,  עתירת-שלג בחורף,  וברקיע,  גבוה מן הרגיל,\r\nהיו קבועים שני כוכבים: כוכב הרועים\r\n–\r\nוֶנוּס של\r\nערבית,  ומַרס,  אדום ורועד.\r\nאבל גם בשנים של שלום,  גם בשנים של דם טסים\r\nהימים כחץ,  ובני טוּרבּין הצעירים לא חשו כלל איך צץ\r\nלו בכפור העז והופיע דצמבר,  לבן וצמרירי. הו,  סבא-\r\nחורף האשוחי,  המתנוצץ ברשפי חדווה ושלג! אמא,\r\nמלכתנו היפה,  איפה את?\r\nשנה אחרי שנישאה הבת יֶלֶנָה לסרן סרגיי איוואנוביץ'\r\nטאלבּרג,  ובשבוע שסיים הבן הבכור, אַלֶכּסֵיי וַאסילִייביץ'\r\nטוּרבּין,  שנים של שירות,  של קרבות קשים ותלאות וחזר\r\nלאוקראינה,  אל העיר (ה\"עיר\",  ששמה המפורש אינו\r\nנזכר בספר,  היא קייֶב, בירת אוקראינה. [ההערות\r\n–\r\nשל\r\nהמתרגמת]) ואל הקן המשפחתי,  נישא הארון הלבן,\r\nובו גופת האם,  במורד רחוב אלֶכּסֵייֶבסקי התלול והוּבל\r\nאל פּוֹדוֹל,  אל הכנסייה הקטנה על-שם ניקולאי-הטוב\r\nשעל הוְזְווֹז.\r\nהתפילה לעילוי נשמתה של האם נערכה בחודש מאי,\r\nועצי הדובדבן והשיטה אטמו בשִפעת פרחיהם את\r\nהחלונות המקוּשתים.  האב אלכסנדר,  רגליו מועדות שוב\r\nושוב מחמת היגון והמבוכה,  היה מבהיק ומתנוצץ כולו\r\nלנוֹגהם המופז של הנרות, והדְיַאקוֹן (העוזר לכומר), פניו\r\nוצווארו מוצפים ארגמן וכולו מחושק בזהב עד קצות מגפיו\r\nהחורקים, מִלמל בקול קודר את מלות פולחן-הקודש\r\nוהפרֵדה מן האם העוזבת את ילדיה.\r\nאלכסיי,  ילנה,  טאלברג ואַניוּטָה,  שגדלה בבית\r\nהטוּרבּינים,  וניקוֹלְקָה,  שהמוות הממוֹ וקווּצת-שיער היתה\r\nשמוטה לו מעל גבתו הימנית,  עמדו למרגלות האיקונין\r\nהחוּם העתיק של ניקולאי הקדוש.  עיניו הכחולות של\r\nניקוֹלְקָה,  הקבועות משני צדי חוטמו הציפורי הארוך,\r\nניבטו רצוצות,  אבודות.  מפעם לפעם נשָאָן לעבר כותל\r\nהאיקוניות,  לעבר הכיפה הטובלת בצללים שמעל למִזבח,\r\nשם התנוסס לו ישיש פלאי ועצוב,  אלוהים,  וקרץ בעינו.\r\nלָמָה המכה הזאת,  למה העוול? למה צריך היה לגזול מהם\r\nאת אמם דווקא בשעה ששבו והתקבצו יחדיו,  בשעה\r\nשהוקל להם?\r\nאבל אלוהים פרח לו אל השמים השחורים שנסדקו\r\nולא השיב דבר,  ואילו ניקולקה עדיין לא ידע שכל מה\r\nשקורה - בדין הוא קורה,  ותמיד אך לטובה.\r\nהטקס תם,  הם יצאו אל המרצפות המהדהדות של\r\nהאכסדרה וליוו את האם דרך העיר הענקית כולה אל\r\nבית-העלמין,  שם שכב אביהם זה ימים רבים מתחת לצלב\r\nשיִש שחור.  ואמא נטמנה באדמה. אהה... אהה...\r\nשנים רבות לפני מותה,  בבית מס' 13 שברחוב\r\nאלכסייבסקי,  היה תנור-האריחים שבחדר-האוכל מחמם\r\nומגדל ומטפח את יֶלֶנקָה הקטנה,  את אלכסיי הבכור ואת\r\nניקולקה הפעוט,  הצעיר מכולם.  ליד מִשטח-האריחים\r\nהמלוהט היו קוראים וחוזרים וקוראים את \"הנגר\r\nמסַארְדָאם\" (פטר הגדול עבד בעיר ההולנדית סארדאם\r\nכנגר ובונה אוניות), והאורלוגין היה מנגן גַאבוֹט,  ובסוף\r\nדצמבר מילא את החדר תמיד ריח מחטי האשוח, ונרות\r\nפרפין ססגוניים דלקן על הענפים הירוקים.  לגאבוט של\r\nאורלוגין-הארד,  העומד בחדר-השינה של האם - היום\r\nשל ילנה - היה נענה שעון-הקיר השחור שבחדר-האוכל\r\nומדנדן כמִגדל-פעמונים.  האב קנה אותו לפני שנים רבות,\r\nכשעוד היו באופנה שרוולי הנשים המגוחכים,  התְפוּחים\r\nככדור ליד הכתפיים.  השרוולים הללו נעלמו,  הזמן הִבהב\r\nוכבה כניצוץ,  האב-הפרופסור הלך לעולמו,  הם גדלו\r\nובגרו,  אך השעון נשאר אותו שעון והיה מדנדן כמגדל-\r\nפעמונים.  הם הסכינו עמו כל-כך,  שאילו נעלם באורח\r\nפלא מעל הקיר היו מתאבלים עליו כעל קולו של בן-בית\r\nאהוב,  שדבר לא יוכל עוד למלא את המקום הריק\r\nשהשאיר אחריו.  אלא שהשעון הוא בן-אלמוות,  למרבה\r\nהמזל,  ובן-אלמוות גם הנגר מסארדאם,  ותנור-האריחים\r\nההולנדי,  כמוהו כצוק-סלע נבון,  מעניק חום וחיים גם\r\nבימים הקשים מכולם.\r\nוהנה את תנור-האריחים הזה, ואת הרהיטים המחופים\r\nקטיפה אדומה ישנה, ואת המיטות עם גולות-הנחושת\r\nהנוצצות, ואת השטיחים המהוהים, שקצתם ססגוניים\r\nוקצתם אדומים כעין הפטל, עם הבז על אצבעו של הצאר\r\nאלכסיי מיכאילוביץ' ועם לואי הארבעה-עשר המתענג לו\r\nבגן-עדן לחוף אגם של משי, ואת השטיחים התורכיים עם\r\nהסלסולים המופלאים המתפתלים על רקע מזרחי, שפיזזו\r\nמול עיניו של ניקוֹלקה חולה השָנית שעה שהזה בחומו,\r\nואת מנורת הארד עם האהיל, ואת הארונות שאין דומה\r\nלהם בעולם והספרים שעל מדפיהם מדיפים איזה ניחוח\r\nמסתורי של שוקולד ישן, עם נטאשה רוֹסטוֹבה (גיבורת\r\n\"מלחמה ושלום\" של טולסטוי) ועם בת הקפיטן (רומן\r\nהיסטורי מאת פושקין), ואת הספלים המוזהבים ואת\r\nכלי-הכסף ואת הדיוקנאות ואת המסכים,  את כל שבעת\r\nהחדרים האלה העמוסים והמאובקים,  אשר גידלו וטיפחו\r\nאת בני משפחת טוּרבּין - את כל אלה הניחה האם לילדיה\r\nבזמנים הללו שאין קשים מהם,  וככלות כוחותיה,\r\nבשוכבה על יצועה מתנשמת בכבדות ונצמדת אל ידה\r\nשל ילנה הבוכייה, ציוותה עליהם:\r\n\"חיו... באחווה.\"\r\nאבל איך לחיות? איך אפשר לחיות?\r\nאלכסיי ואסילייביץ' טוּרבּין,  הבכור,  הוא רופא צעיר\r\nבן עשרים ושמונה.  ילנה בת עשרים וארבע.  בעלה,  הסרן\r\nטאלברג - בן שלושים ואחת,  וניקוֹלקה בן שבע-עשרה\r\nוחצי.  בעצם שעת הזריחה נשתבשו חייהם.  זה ימים רבים\r\nמנשבות רוחות-סוֹעה מן הצפון,  מנשבות ומנשבות ואינן\r\nחדלות,  וככל שהן מוסיפות לנשב,  כן רעה פגיעתן.\r\nטוּרבּין הבכור שב אל עיר הולדתו לאחר שניחתה\r\nהמהלומה הראשונה והרעישה את ההרים החולשים על\r\nהדְניֶפֶּר.  הנה,  הוא חושב לו,  הנה תיפסק המהומה ויתחילו\r\nהחיים ההם שסוּפּר עליהם בספרי השוקולד; אך אותם\r\nחיים לא זו בלבד שאין הם מתחילים כלל,  אלא הכול\r\nמסביב אף נהיה נורא יותר מרגע לרגע.  סופת-השלג\r\nבצפון מייללת ומייללת,  ואילו כאן,  מתחת לרגליים,\r\nנוהמת עמומות האדמה ונאנקת מעִמקי מעיה החרֵדים.\r\nהשנה השמונה-עשרה טסה לה אל קִצה,  וכל יום נראה\r\nמאיים וסמוּר-זיפים יותר מקודמו.\r\nהכתלים יִימוֹטוּ,  הבז המבוהל יפרח לו מעל הכפפה\r\nהצחורה,  תדעך השלהבת במנורת-הארד,  ואת בת הקפיטן\r\nישרפו בתנור.  האם אמרה לילדיה:\r\n\"חיו.\"\r\nאך נגזר עליהם להתייסר ולמות.\r\nערב אחד,  בשעת דמדומים,  ימים מעטים אחרי לוויית\r\nהאם,  בא אלכסיי טוּרבּין אל האב אלכסנדר ואמר לו:\r\n\"כן,  גדול העצב אצלנו,  האב אלכסנדר.  קשה לשכוח\r\nאת אמא,  וגם הזמנים קשים כל-כך... והעיקר,  הלוא רק\r\nעכשיו חזרתי הביתה,  וחשבתי לי,  נשיב את החיים\r\nלמסלולם - והנה...\"\r\nהוא השתתק,  ובשבתו אל השולחן,  בדמדומים,  שקע\r\nבמחשבות ומבטו בוהה במרחקים.  הענפים בחצר הכנסייה\r\nסגרו על ביתו הקטן של הכומר.  דומה היה שמעבר לקיר\r\nחדר-העבודה הזעיר,  הצפוף,  העמוס ספרים לעייפה,\r\nמשתרע יער אביבי סבוּך ואפוף-רזים.  מן העיר עלה\r\nשאון-ערבית עמום,  ריח לילך עמד באוויר.\r\n\"מה לעשות,  מה לעשות,\" מִלמל הכומר במבוכה (הוא\r\nבא במבוכה בכל פעם שהיה עליו לשוחח עם אנשים).\r\n\"זהו רצון האל.\"\r\n\"ואולי ייגמר כל זה ביום מן הימים? ואחר-כך יהיה\r\nטוב יותר?\" שאל טוּרבּין,  אך לא ברור היה אל מי מופנים\r\nדבריו.\r\nהכומר זע בכורסתו.\r\n\"ימים קשים... כן,  קשים,  מה יש לדבר,\" מלמל,  \"אבל\r\nאסור להיתפס לייאוש...\"\r\nאחר-כך שִרבב פתאום את ידו הצחורה מתוך שרוול\r\nגלימת-הכמרים הכהה שלו,  הניחה על ערֵמה של ספרים\r\nופתח את הספר העליון במקום שהיתה מונחת סימנית\r\nצבעונית מרוקמת.\r\n\"אין להיתפס לייאוש,\" אמר בקול נבוך עדיין,  אך\r\nבאיזו נעימה של נחישות.  \"חטא גדול הוא,  הייאוש...\r\nאף-על-פי שנדמה לי שעוד נכונו לנו ניסיונות.  אכן,  אכן,\r\nניסיונות קשים,\" קולו הלך ונמלא בִּטחה.  \"בזמן האחרון,\r\nאתה יודע,  אני מעיין הרבה בספרים - בנושא שלי,\r\nכמובן,  ספרי דת בעיקר...\"\r\nהוא הגביה את הספר עד שבאה אלומת-האור האחרונה\r\nהבוקעת מן החלון והאירה את הדף,  וקרא:\r\n\"ויָרֶק המלאך השלישי את קערתו בנהרות ובמעיינות-\r\nהמים והיו לדם.\" (חזון יוחנן ט\"ז 4, נוסח דליץ')\r\nפרק שני\r\nובכן,  היה דצמבר לבן,  צמרירי.  קרֵב היה אל\r\nאמצעו בצעד נמרץ.  ברחובות המושלגים כבר השתקפו\r\nזהרורי המולד.  קרב קִצה של השנה השמונה-עשרה.\r\nמעל לבית הדו-קומתי מס' 13,  מבנה מוזר למראה\r\n(כלפי הרחוב היתה דירתם של הטוּרבּינים בקומה השנייה,\r\nואילו כלפי החצר הקטנה,  המשופעת,  הנעימה -\r\nבראשונה),  בגן המתרפק אל מרגלות הגבעה התלולה,\r\nשָחו מטה כל ענפי העצים ונידמו לכפות של חיה.\r\nהצריפונים בחצר כמעט נעלמו תחת מעטה הלובן,  הגבעה\r\nהיתה מושלגת כולה - גוש כביר של סוכר.  לראש הבית\r\nזיתה מגבעת-פרווה של גנרל לבן,  ובקומה התחתונה\r\n(כלפי הרחוב - הראשונה,  וכלפי החצר,  תחת מרפסתם\r\nשל בני טוּרבּין - המרתף) נדלקו אורות קלושים\r\nצהבהבים אצל ואסילי איוואנוביץ' ליסוֹביץ' - מהנדס\r\nופחדן,  בורגני ודוחה - שעה שמלמעלה הזדהרו בחדווה\r\nובאון חלונותיהם של הטוּרבּינים.\r\nעם רדת הערב הלכו אלכסיי וניקולקה אל המחסן,\r\nלהביא עצי-הסקה.\r\n\"אֶח,  אֶח,  לעזאזל,  כמעט לא נשארו עצים.  היום גנבו\r\nלנו שוב,  תסתכל.\"\r\nחרוט כחלחל פרץ מפנס-הכיס של ניקולקה,  ונראו בו\r\nבבהירות הקרשים שנעקרו מן הקיר והושבו למקומם\r\nבחופזה,  מבחוץ.\r\n\"הייתי יורה בשדים האלה! בחיי! אתה יודע מה -\r\nאולי נארוב להם הלילה? אני יודע מי הם - הסנדלרים\r\nממספר 11.  מנוולים שכאלה! יש להם יותר עצים מאשר\r\nלנו.\"\r\n\"שיֵלכו לכל הרוחות... בוא.  קח.\"\r\nהמנעול החלוד פצח בזמר,  שכבת שלג כיסתה את\r\nהאחים,  הם גררו הביתה את עצי-ההסקה.  בתשע בערב\r\nשוב לא היה אפשר לגעת באריחים של סארדאם.\r\nעל פני השטח הבוהקים של התנור המופלא הזה\r\nהתנוססו כתובות וציורים היסטוריים,  ששורטטו בטוש\r\nבידי ניקולקה בזמנים שונים במרוצת השנה השמונה-\r\nעשרה,  וכולם מלאי משמעות עמותה מני חקר:\r\nאם יאמרו לך שבעלות-הברית חשות לעזרתנו - אל\r\nתאמין.\r\nבעלות-הברית\r\n–\r\nנבֵלות.\r\nהוא תומך בבולשביקים.\r\nציור: פרצופו של מוֹמוּס (אל הצחוק והליצנות הרומי).\r\nכתובת מתחתיו:\r\nהאוּלאון (חייל ביחידת פרשים) ליאוניד יוּרייֶביץ'.\r\nשמועות-אֵימה מֵעֲבָרים:\r\nהאדוּמים מסתערים.\r\nציור בצבעים: ראש בעל שפמות משתלשלים,  בכובע\r\nשל פרוות-כבש עם זנב כחול.\r\nכתובת מתחתיו:\r\nהכה בפֶּטליוּרָה! (סימון ואסילייביץ', 1879-1926, ממנהיגי\r\nהלאומנים האוקראינים,  שביקשו להתבדל מרוסיה;\r\nתנועתו חוסלה בידי הצבא האדום ב- 1920)\r\nכתובות אחרות נרשמו בידי ילנה ובידי רעי ילדותם\r\nהאהובים של בני טוּרבּין\r\n–\r\nמישְלאיֶבסקי,  קַארַאס,\r\nשֶרווינסקי - בצבעים,  בטוּש,  בדיו,  במיץ דובדבנים:\r\nילנה ואסילייבנה אוהבת אותנו מאוד,\r\nאת מי - יותר,  ואת מי\r\n–\r\nפחות.\r\nלֶנוֹצְ'קָה, קניתי כרטיס ל\"אָאִידָה\",\r\nתא מס' 8,  צד ימין.\r\nבשנת 1918,  ביום ה- 12 במאי התאהבתי.\r\nאתה שמן ומכוער.\r\nאחרי מלים שכאלה אתקע לי כדור כראש.\r\n(ציור - דומה מאוד - של אקדח \"בּראוּנינג\")\r\nתחי רוסיה!\r\nתחי המלוכה!\r\nיוני.  בַּרקַארוֹלָה.\r\nאת יום בורודינו זוכרת\r\nכל רוּס הן לא בכדי. (ציטטה משירו של לרמונטוב (מובאת\r\nכאן בתרגום ד' שמעוני) על קרב בורודינו,  שבו עמד\r\nהצבא הרוסי בגבורה נגד נפוליאון (1812). רוּס\r\n–\r\nשמה\r\nהקדום של רוסיה)\r\nובאותיות-דפוס,  בידי ניקוֹלקה:\r\nהריני אוסר בזאת לכתוב על התנור דברים שאינם\r\nממין העניין: כל חבר שייתפס יוצא להורג בירייה\r\nוזכויותיו האזרחיות תישללנה.  על החתום - קומיסר\r\nועד-הרובע של פודול, חייט לגברות,  לגברים\r\nולנשים,  אברהם פרוז'ינר.  30 בינואר 1918.\r\nהאריחים המעוטרים לוהטים,  שעון-הקיר השחור\r\nמתקתק כמו לפני שלושים שנה: טינק-טאנק.  טוּרבּין\r\nהבכור, בהיר-שיער, מגולח למשעי, קדורני וזקן יותר\r\nלמראה מאז ה- 25 באוקטובר 1917 (יום פרוץ\r\nהמהפכה הבולשביקית), במִקטורן צבאי עם\r\nכיסי-ענק, במכנסי-רכיבה כחולים ובנעלי-בית חדשות\r\nרכות, שרוע בתנוחה החביבה עליו, רגליו מכונסות תחתיו\r\nעל הכורסה. למרגלותיו,  על השרפרף,  ניקולקה עם\r\nקווּצת-השיער על מצחו,  רגליו מתוחות כמעט עד\r\nהשידה: חדר-האוכל קטן.  לרגליו מגפיים עם אבזמים.\r\nרעוּתוֹ של ניקולקה,  הגיטרה,  חרישית וענוגה; טְרֵין...\r\nעמומים צליליה: טְרֵין... שהרי לפי שעה,  התבינו,  שום\r\nדבר עדיין לא ברור.  בעיר חרדה,  בלבול,  מצוקה...\r\nעל כתפיו של ניקולקה כותפות של סמָל עם סרטים\r\nלבנים,  ועל שרוולו השמאלי סמל-יחידה זוויתי בשלושה\r\nצבעים (הגדוד השלישי של חטיבת הרגלים הראשונה.\r\nמתארגן זה ארבעה ימים,  לנוכח האירועים האחרונים).\r\nולמרות כל האירועים הללו,  הישיבה פה בחדר היא\r\nבעצם תענוג. חם,  נעים,  התריסים שצבעם כעין השמנת\r\nמוגפים.  והחום אופף את האחים,  נוסך עליהם ערפול-\r\nחושים מתוק.\r\nהבכור שומט מידו את הספר,  מתמתח.\r\n\"נו,  נגן לנו את שיר היוּנקֶרים...\" (פרחי-קצונה מבני\r\nמעמד האצילים)\r\nטרין-טא-טאם... טרין-טא-טאם...\r\nבמגפיים בוהקים,\r\nבכובעים מהודקים\r\n–\r\nקדימה, יוּנקֶרים-מהנדסים!\r\nהבכור מתחיל לזמזם.  עיניו קודרות,  אך שלהבת קטנה\r\nניצתת בהן,  ובעורקיו - אש.  אבל בשקט,  רבותי,  בשקט-\r\nבשקט.\r\nשלום עלייך,  קייטנית,\r\nשלום לך,  קייטן...\r\nהגיטרה צועדת באון,  הגדוד מגיח מבין מיתריה,\r\nקדימה,  יונקרים-מהנדסים,  שמאל,  ימין! עיניו של\r\nניקולקה מעלות זיכרונות:\r\nהמִדרשה הצבאית.  עמודי-אלכסנדר המתקלפים.\r\nהתותחים.  היונקרים זוחלים על גחונם מחלון אל חלון,\r\nמשיבים אש.  המקלעים בחלונות.\r\nענן של חיילים שם מצור על המדרשה,  ענן ממש,  כן.\r\nמה לעשות.  נבהל הגנרל בּוֹגוֹרוֹדיצקי ונכנע,  נכנע וכל\r\nהיונקרים עמו.  איזו חֶר-ר-ר-פָּה...\r\nשלום עלייך, קייטנית,\r\nשלום לך, קייטן,\r\nאנחנו במלאכה עושים פה\r\nכבר מזמן!\r\nעיניו של ניקולקה מתערפלות.\r\nתִמרות שרב מעל לשדות הארגמן של אוקראינה.\r\nדורכים באבק, מכוסים באבק, צועדים גדודי היונקרים.\r\nכל זה היה,  היה ואיננו עוד.  חרפה.  שטות.\r\nילנה הפשילה את המסכים,  ומבעד לפתח השחור\r\nהשתרבב ראשה האדמוני.  אל אחֶיה העיפה מבט אוהב,\r\nואל השעון - מבט שכולו דאגה.  ואין תימה.  איפה הוא\r\nבאמת,  איפה טאלברג? נסערת רוחה של האחות.\r\nכדי להסתיר זאת ביקשה לזמזם את השיר עם אחיה,\r\nאך פתאום עצרה וזקפה את אצבעה.\r\n\"חכו.  אתם שומעים?\"\r\nמצעדו של הגדוד נקטע בכל שבעת המיתרים: ע-מוד!\r\nכל השלושה הִטו אוזן: תותחים.  כבדים,  רחוקים,  עמומים.\r\nוהנה שוב: בּוּ-וּ...  ניקולקה הניח מידו את הגיטרה וקם\r\nבחופזה על רגליו; אחריו,  באנקה,  התרומם ממושבו\r\nאלכסיי.\r\nבטרקלין חושך גמור.  ניקולקה נתקל בכיסא.  מעבר\r\nלחלונות - ממש אופרה,  \"ליל חג המולד\": שלג ואורות.\r\nמהבהבים,  מרצדים.  ניקולקה נצמד אל החלון.  תמרות\r\nהשרב והמדרשה פרחו מעיניו,  עיניו מלאו קשב דרוּך.\r\nהיכן? הוא משך בכתפי-הסמָל שלו.\r\n\"השד יודע.  נדמה כאילו מפגיזים ליד סְוויאטושינוֹ.\r\nמוזר.  לא ייתכן שהם קרובים כל-כך.\"\r\nאלכסיי שרוי כולו בעלטה,  אך ילנה קרובה יותר אל\r\nהחלון,  ונראה בעליל שעיניה שחורות מבהלה.  איך זה,\r\nלמה טאלברג אינו חוזר? הבכור חש במצוקתה ועל כן\r\nאינו מוציא הגה מפיו,  אף-על-פי שעז חפצו לדבר.\r\nסְוויאטושינוֹ.  אין אף צל של ספק.  מפגיזים במרחק\r\nשתים-עשרה ורסטאות (ורסטה\r\n–\r\nכ- 1.065 ק\"מ) מן\r\nהעיר,  לא יותר. מה פירוש הדבר?\r\nבידו האחת נאחז ניקולקה בבריח החלון,  ואת ידו\r\nהאחרת הוא לוחץ בכוח כנגד השמשה,  כאילו ביקש\r\nלפורצה ולצאת.  אפו נמעך אל הזגוגית.\r\n\"אני רוצה לנסוע לשם,  לראות מה קורה...\"\r\n\"כן,  רק אתה חסר להם שם...\"\r\nקולה של ילנה מלא חרדה.  הרי זה אסון ממש.  בעלה\r\nצריך היה לשוב היום בשלוש בצהריים לכל המאוחר -\r\nלכל המאוחר,  התבינו - ועכשיו כבר עשר.\r\nבשתיקה חזרו אל חדר-האוכל.  הגיטרה שותקת אפופת\r\nקדרות.  ניקולקה מביא מן המטבח את המחם,  וזה מזמר\r\nזמירות מבשרות-רעה ורוקק על סביבותיו.  על השולחן\r\nערוכים הספלים המיוחדים,  העשויים בתבנית עמודים\r\nמפוסלים,  מוזהבים מבפנים ומעוטרים בפרחים עדינים\r\nמבחוץ.  בשנות חייה של אמא,  אַנָה וְלדימירוֹבְנָה,  לא\r\nהוציאו את מערכת-הכלים הזאת אלא בחגים ובמועדים\r\nמשפחתיים,  אך הבנים השתמשו בה לצורכי יומיום.  מפת\r\nהשולחן,  למרות ההפגזה ולמרות העֱנוּת והחרדה וההבלים\r\nכולם,  צחורה ומעומלנת: בזכות ילנה,  שאלה דרכיה ואין\r\nלשנותן,  בזכות אַניוּטָה,  שגדלה בבית הטורבינים.\r\nמרצפות-העץ בוהקות,  ועכשיו,  בעיצומו של דצמבר,\r\nעומדות על השולחן,  באגרטל מוארך של זכוכית עמומה,\r\nהוֹרטֶנסיוֹת כחולות ושתי שושנים אפלוליות,  לוהטות,\r\nהמתעקשות לומר \"הֵן\" ליופי ולשגרת החיים,  אף-על-פי\r\nשבשערי העיר כבר אורב האויב האכזר,  העלול,  אולי,\r\nלפצפץ את הקִריה היפהפייה,  המושלגת,  ולרמוס בעקב\r\nמגפו את רסיסי השלווה.  פרחים.  פרחים שהביא מעריצה\r\nהנאמן של ילנה,  סֶגֶן הגווארדיה ליאוניד יוּרייביץ'\r\nשֶרווינסקי, שיש לו ידידה זבנית בינות הממתקים\r\nהנודעת \"מרקיזה\",  וידידה זבנית בחנות הפרחים הנעימה\r\n\"פרחי ניצה\".  בצל ההורטנסיות - צלחת מעוטרת בכחול\r\nובה פרוסות נקניק חמאה בכלי שקוף,  סלסלה ובה סכין\r\nמשוננת וכיכר מוארכת של לחם לבן. כמה מענג היה\r\nלשתות תה וללפֵּת את הפת אִלמלא הנסיבות הקודרות\r\nהללו...  אהה... אהה...\r\nעל התֵיוֹן רוכב לו תרנגול-צמר ססגוני,  ובפאותיו\r\nהמתנוצצות של המחם משתקפים שלושה פרצופי-טוּרבּין\r\nמעוותים; לחיי ניקולקה תפוחות כלחייו של מוֹמוּס.\r\nמעיני ילנה ניבטת התוגה,  וקווצות-שערה,  שלֶהָבָה\r\nאדמונית נוגהת עליהן,  משתלשלות מטה בעצבות.\r\nטאלברג נתקע אי-שם ברכבת עם כספי ההֶטְמאן,  והרס\r\nאת הערב.  השד יודע אם לא קרה לו חלילה משהו.\r\nהאחים לועסים כריכים בלא חמדה.  לפני ילנה,  ליד ספל\r\nהתה שהוּצן,  פתוח \"האדון מסן פרנציסקו\" (נובלה של\r\nהסופר הרוסי איוואן בּוּנין).  עיניה הנסוכות דוק,\r\nהלא-רואות,  נעוצות במלים:\r\n...עלטה, אוקיינוס, סוּפה.\r\nילנה אינה קוראת.\r\nניקולקה לא מתאפק עוד:\r\n\"הייתי רוצה לדעת,  מדוע יורים קרוב כל-כך? הרי לא\r\nייתכן ש...יי\r\nהוא שיסע את דברי עצמו,  ובנוּעוֹ התעוותה בבואתו\r\nשבמחם.  שתיקה.  המחוג מזדחל מעל לדקה העשירית -\r\nטינק-טאנק - וממשיך דרכו לעבר עשר ורבע.\r\n\"יורים מפני שהגרמנים מנוולים,\" רוטן פתאום האח\r\nהבכור.\r\nילנה נושאת ראשה אל השעון ושואלת:\r\n\"האם באמת,  באמת יפקירו אותנו לגורלנו?\" תוגה\r\nמחלחלת בקולה.\r\nכמו על-פי פקודה מסבים האחים את ראשיהם\r\nומתחילים לשקר.\r\n\"שום דבר עוד לא ידוע,\" אומר ניקולקה ונוגס בנקניק.\r\n\"אני דיברתי סתם כך,  הממ...  על דרך ההשערה.\r\nשמועות.\"\r\n\"לא,  לא שמועות,\" מתעקשת ילנה,  \"אלה לא שמועות,\r\nאלא האמת לאמִתה.  היום ראיתי את שְצֶ'גְלוֹבָה,  והיא\r\nסיפרה לי ששתי חטיבות גרמניות הוחזרו מבּוֹרוֹדיַאנקָה.\"\r\n\"שטויות.\"\r\n\"תחשבי רגע,\" פותח האח הבכור,  \"האם אפשר\r\nלהעלות על הדעת,  שהגרמנים יתנו לפושע הזה להתקרב\r\nאל העיר? תחשבי,  אה? כשלעצמי ברור לי כשמש,  שהם\r\nלא יוכלו לסבול אותו במחיצתם אפילו דקה.  אבסורד\r\nגמור.  הגרמנים ופֶּטליוּרָה.  הלוא הם עצמם מכנים אותו\r\nשודד,  לא אחרת.  פשוט מגוחך.\"\r\n\"אה,  מה אתה מדבר.  את הגרמנים אני כבר מכירה.\r\nבמו עיני ראיתי כמה מהם עם סרט אדום על הזרוע.  וסמָל\r\nשיכור עם איזו נקבה.  שיכורה גם היא.\"\r\n\"ומה בכך? אי-אלה מקרים של הפקרות יכולים להיות\r\nאפילו בצבא הגרמני.\"\r\n\"אם כן,  אתם חושבים שפֶּטליוּרָה לא ייכנס אל העיר?\"\r\n\"הממ... לדעתי זה לא בא בחשבון.\"\r\n\"\r\nAbsolument\r\n(כאן: בדיוק כך, בצרפתית) תמזגי לי\r\nבבקשה עוד ספל תה.  ואל תדאגי.  שמרי על קור-רוח,\r\nכמו שאומרים.\"\r\n\"אבל אלי שבשמים,  איפה סרגיי? אני בטוחה\r\nשהתנפלו על הרכבת שלהם,  ו...\"\r\n\"ומה? למה את בודה דברים סתם? הרי הקו הזה בטוח\r\nלכל אורכו.\"\r\n\"אם כן,  איפה הוא?\"\r\n\"אלוהים אדירים! הלוא את יודעת איך מתנהלות\r\nהרכבות בימינו.  ודאי נאלצו לעמוד ארבע שעות בכל\r\nתחנה.\"\r\n\"זו דרכה של המהפכה.  נוסעים שעה ועומדים\r\nשעתיים.\"\r\nילנה נאנחה אנחה עמוקה,  העיפה מבט בשעון,  שתקה\r\nואחר-כך פתחה שוב:\r\n\"אלי,  אלי! אלמלא מעשה-הנבלה הזה של הגרמנים,\r\nהרי הכול היה מתנהל כשורה.  שתי החטיבות ההן יכלו\r\nלמחוץ את הפטליורה הזה שלכם כמו זבוב.  לא,  אני רואה\r\nשהגרמנים השפלים האלה משחקים פה איזה משחק\r\nכפול.  ובעלות-הברית המהוללות,  איפה הן? אוּ-וּ,  איזו\r\nנבזוּת.  הבטיחוּ,  הִבטיחוּ...\"\r\nהמחם,  ששתק עד כה,  פצח פתאום בזמר,  וגחלים\r\nמכוסות אפר לבנבן ניתכו על הטס.  מבלי משים הביטו\r\nהאחים אל התנור.  התשובה - הנה היא.  בבקשה:\r\nבעלות-הברית\r\n–\r\nנבֵלות.\r\nהמחוג נעמד על עשר ורבע,  השעון כִחכח בגרונו\r\nבחשיבות והִכה פעם אחת,  ומיד נענה לו קול צלצול\r\nדקיק עָרֵב,  שעלה מחדר-המבוא.\r\n\"תודה לאל,  הנה סרגיי,\" אמר הבכור בשמחה.\r\n\"זהו טאלברג,\" הסכים ניקולקה ורץ לפתוח את הדלת.\r\nילנה קמה על רגליה בלחיים סמוקות.\r\nאבל זה לא היה טאלברג.  שלוש דלתות נטרקו ברעש,\r\nובחדר-המדרגות הדהד עמומות קולו הנדהם של\r\nניקולקה.  קול אחר ענה לו.  אחרי הקולות התגלגל על\r\nהמדרגות הוֹלֶם מגפיים מסומרים וקת של רובה.  נחשול\r\nצינה פרץ מבעד לפתח,  ומול אלכסיי ויֶלנה ניצבה פתאום\r\nדמות גבוהת-קומה ורחבת-כתפיים,  במעיל צבאי היורד\r\nלה עד עקביה ובכותפות ששלושה כוכבים של סֶגֶן\r\nמצוירים עליהן בעיפרון כימי.  הברדס העלה כפור,\r\nוהרובה הכבד בעל הכידון החום תפס את כל חלל המבוא.\r\n\"שלום לכם,\" צייצה הדמות בקול טנור צרוד,\r\nובאצבעות קפואות התחילה מסירה את הברדס.\r\n\"וִיטְיָה!\"\r\nניקולקה עזר לדמות להתיר את הקצוות,  הברדס צנח\r\nלו.  מתחת לברדס - כומתת-קצינים,  כמין לביבה עם תג\r\nדהוי,  ומעל לכתפיים הענקיות התגלה ראשו של הסֶגֶן\r\nויקטור ויקטורוביץ' מישלַאייבסקי.  יופי נדיר היה שפוך\r\nעל הראש הזה,  אותו היופי המוזר,  העצוב,  המהלך קסמים,\r\nשל גזע אצילי ועתיק המתנוון לאִטו.  יופי היה יצוק\r\nבעיניים הנועזות,  השונות זו מזו בצבען,  בריסים\r\nהארוכים.  החוטם מגובנן מעט,  השפתיים מפיקות גאון,\r\nהמצח לבן וזך,  סימנים מיוחדים - אין.  אך הנה,  זווית\r\nאחת של פיו היתה שמוטה בעצב,  וסנטרו כמו חתוך\r\nבאלכסון,  משל עמד הפסל שכייר את הפנים היחסניות\r\nהללו והגה פתאום רעיון מטורף,  לסלק מהן גוש של חימר\r\nולהניח את הקלסתר הגברי הזה עם סנטר נשי קטן\r\nולא-תוֹאֵם.\r\n\"מניין אתה בא?\"\r\n\"מנַיין?\"\r\n\"בזהירות,\" ענה מישלאייבסקי חלושות,  \"שלא תשבור.\r\nיש לי שם בקבוק וודקה.\"\r\nבזהירות תלה ניקולקה את המעיל הכבד,  שמכיסו\r\nבִצבץ צוואר-בקבוק עטוף בקרע של עיתון.  אחר-כך תלה\r\nאת ה\"מאוּזֶר\" הכבד הנתון בנרתיק של עץ,  והקולב\r\nהמעוטר בקרני צבי התנודד.  רק אז הפך מישלאייבסקי\r\nפניו אל ילנה,  נשק את ידה ואמר:\r\n\"הייתי ליד 'הפונדק האיום'.  הרשי לי ללון פה,  ילנה.\r\nלא יהיה לי כוח ללכת הביתה.\"\r\n\"אה,  אֵלי,  כמובן.\"\r\nמישלאייבסקי נאנק פתאום,  ניסה לנשוף על\r\nאצבעותיו,  אך שפתיו לא נשמעו לו.  גביניו הלבנים\r\nוקטיפת שפמו הגזוּז,  ששֵיבת-כפור זרקה בו,  התחילו\r\nנמסים לאִטם,  ופניו נרטבו.  טוּרבּין הבכור נפנה אליו\r\nוהתיר לו את כפתורי המקטורן,  משך החוצה את הכותונת\r\nהמזוהמת והוליך את אצבעו לאורך התפר.\r\n\"נו,  כמובן... שורצות,  מתרוצצות.\"\r\n\"תשמעו,\" - ילנה התנערה,  מבוהלת,  ולרגע נשכח\r\nטאלברג מלבה.  \"ניקולקה,  במטבח יש עצים.  רוץ תסיק\r\nאת הדוּד.  אה,  כמה חבל שנתתי לאַניוּטָה לצאת היום.\r\nאלכסיי,  תסיר מעליו את המקטורן,  מהר.\"\r\nבחדר-האוכל,  ליד התנור,  קרא מישלאייבסקי דרור\r\nלאנקותיו וצנח על כיסא.  ילנה נכנסה במרוצה,  מקשקשת\r\nבמפתחות.  טוּרבּין וניקולקה כרעו על ברכיהם ומשכו\r\nמעל רגליו של מישלאייבסקי את מגפיו המטורזנים עם\r\nהאבזמים על הסוֹבֶך.\r\n\"טוב... אה,  כמה טוב...\"\r\nגוללו את חותלותיו המטונפות,  המרובבות.  מתחתיהן\r\n- גרבי-משי ארגמניים.  את המקטורן טלטל ניקולקה אל\r\nהמרפסת הקפואה - שיתפגרו הכינים.  בכתונת-\r\nהבאטיסט המלוכלכה,  שכתפיות שחורות מצולבות עליה,\r\nובאברקיים הכחולים,  המהודקים אל כפות-הרגליים,  נהיה\r\nפתאום מישלאייבסקי דק ושחור,  חולה ועלוב.  כפות-\r\nיידיים שהכחילו טפחו על אריחי-התנור,  גלשו על\r\nפניהם:\r\nשמוע... אימ...\r\nהאדו...  מסתע...\r\nמאי...  התאהבתי...\r\n\"איזה מנוולים! קרא טוּרבּין.  \"לא יכלו לתת לכם\r\nמגפי-לבד ומעילי-פרווה?\"\r\n\"מ...ג..פיים,\" חיקה-הקניט מישלאייבסקי בבכייה,\r\n\"מ...ג...\"\r\nחום התנור שילח בידיו וברגליו כאב עז מנשוא.  משלא\r\nשמע עוד את צעדיה של ילנה במטבח,  הצטעק בחמה\r\nשפוכה,  בדמעות:\r\n\"חֶלאָה!\"\r\nמחרחר ומתעוות קרס תחתיו,  הורה באצבעו על גרביו\r\nונאנק:\r\nתוריד לי,  תוריד,  תוריד...\"\r\nבאוויר נישא ריח מבחיל של חומר-חיטוי; הר של שלג\r\nנמס בקערה; מכוסית אחת של וודקה השתכר הסגן\r\nמישלאייבסקי בן-רגע,  ועיניו הצטעפו.\r\n,האומנם ייאלצו לקטוע. אל-אלוהים...\" הוא התנודד\r\nמרה על מושבו.\r\n\"שטויות,  חכה.  זה לא נורא... כך.  הבוהן קפואה.  כך...\r\nהאצבע הזאת תהיה בסדר.  וגם זאת.\"\r\nניקולקה השתופף והתחיל גורב לרגליו גרביים נקיים\r\nשחורים,  וידי-העץ הנוקשות של מישלאייבסקי נתחבו\r\nלתוך שרוולי חלוק-רחצה שעיר.  כתמי-ארגמן פרחו\r\nבלחייו,  ובעודו מתכווץ כולו בלבניו הנקיים ובחלוקו,\r\nהיה הסגן מישלאייבסקי הקפוא מתרכך והולך וחוזר\r\nלחיים.  נאצות וגירופים של ניבול-פה פיזזו בחדר כברד\r\nעל אדן של חלון.  עיניו מפזילות אל קצה אפו,  החל\r\nמישלאייבסקי שופך קיתונות של שופכין על קציני המטֶה\r\nהנוסעים להם בקרונות המחלקה הראשונה,  על פלוני\r\nהאלוף-משנה שְצ'וֹטְקין,  על הכפור,  על פטליורה,  על\r\nהגרמנים,  על סופת-השלג,  וסופו שחירף בלשון-ביבים\r\nשאין מגונה ממנה את ההֶטמאן של אוקראינה בכבודו\r\nובעצמו (הכוונה לסקוֹרוֹפַּאדסקי,  בן-חסותם של\r\nהגרמנים: למרות היותו בדלן אוקראיני, נתמך תקופה\r\nידועה בידי קציני הצבא הרוסי הלבן, שעמם נמנים\r\nהטורבינים וחבריהם).\r\nאלכסיי וניקולקה לטשו עיניהם אל הסגן ששיניו\r\nנוקשות זו לזו בעודו מפשיר והולך,  ומפעם לפעם היו\r\nמפטירים \"או-הו\".\r\n\"ההֶטמאן,  אַה? בן-זונה!\" שאג מישלאייבסקי.  \"ומשמר\r\nהפרשים? נשאר בארמון, כן? ואותנו גררו החוצה עירומים\r\nויחפים, כן? יממה שלמה בכפור, בשלג... אלוהים\r\nאדירים!... הייתי בטוח שנלך כולנו לעזאזל... האמא\r\nשלו! מאתיים מטר מקצין לקצין - לזה הם קוראים\r\nפרישת-שרשרת! עוד רגע היו שוחטים אותנו כמו\r\nתרנגולות!\"\r\n\"חכה,  חכה,\" אמר טוּרבּין,  נדהם ממטח הגידופים,\r\n\"אבל מי היה שם,  ליד הפונדק?\"\r\n\"הה!\" מישלאייבסקי נופף בידו בביטול.  \"אי אפשר\r\nהיה להבין כלום! אתה יודע כמה היינו שם,  ליד הפונדק?\r\nאר-ב-עים איש.  ואז מופיע הטינופת הזאת,  האלוף-משנה\r\nשְצ'וֹטְקין,  ואומר (כאן עיווה מישלאייבסקי את פניו\r\nבמאמץ לחקות את האלוף-משנה שצ'וטקין שנוא נפשו,\r\nוהחל לדבר בקול מאוס,  דקיק,  מאנפף): 'רבותי הקצינים,\r\nהעיר תולה בכם את כל תקוותיה.  עליכם להיות ראויים\r\nלאמון שנותנת בכם אֵם הערים הרוסיות כולן (כינוי מקובל\r\nלקייב), שסכנת כליה מרחפת עליה.  כשיופיע האויב\r\n–\r\nתעברו להתקפה: האֵל עמנו! כעבור שש שעות יבואו\r\nלהחליף אתכם.  אבל תשתדלו לחסוך בתחמושת...'\r\n(מישלאייבסקי שב לדבר בקולו הרגיל) - ומיד הסתלק\r\nלו במכונית יחד עם השָליש.  וחושך היה שם,  כמו\r\nבתחת של השֵד! וכפור. דוקר כמו מחטים.\"\r\n\"אבל מי נמצא שם,  בשם אלוהים?! הרי לא ייתכן\r\nשפֶּטליוּרה כבר הגיע אל 'הפונדק האדום'!\"\r\n\"השד יודע.  בבוקר כמעט שיצאנו מדעתנו.  היינו שם\r\nמחצות,  חיכינו למחליפים... כבר לא הרגשנו לא ידיים,\r\nלא רגליים.  ומחליפים - אין.  מדורות לא יכולנו\r\nלהדליק,  כמובן: הכפר במרחק שתי ורסטאות,  הפונדק -\r\nבמרחק ורסטה.  ובלילה נדמה לך: השדה מתנועע.  כאילו\r\nזוחלים שם... נו,  אתה חושב,  מה עושים עכשיו?... מה?\r\nאתה מרים את הרובה - לירות או לא לירות? פיתוי\r\nנורא.  עמדנו,  יללנו כמו זאבים.  צעקנו זה אל זה\r\nממרחקים.  לבסוף התחפרתי בשלג,  בקת הרובה כריתי לי\r\nקבר,  התיישבתי שם והשתדלתי לא להירדם.  אתה נרדם\r\n- זה הסוף שלך.  לקראת הבוקר נשברתי: הרגשתי שאני\r\nמתנמנם.  אתה יודע מי הציל אותי? המקלעים.  עם שחר\r\nשמעתי אותם,  במרחק שלוש ורסטאות: טרא-אח! ותאר\r\nלך,  לא רציתי לקום.  אבל פתאום הרעימו גם התותחים.\r\nנעמדתי על הרגליים - על כל רגל מִשקולת של\r\nפּוּד (כשישה-עשר קילוגרם) - וחשבתי לי: מזל טוב!\r\nפּטליוּרה הטריח את עצמו לכאן.  קראנו זה אל זה,\r\nצִמצמנו את הרווחים.  והחלטנו: אם קורה משהו,  נתלכד\r\nכולנו,  נשיב אש וניסוג אל העיר. יהרגו אותנו - יהרגו,\r\nלפחות ניפול ביחד.  ותאר לך - השתרר שקט.  בבוקר\r\nהתחלנו לרוץ לפונדק להתחמם, שלושה-שלושה.  אתה\r\nיודע מתי באו להחליף אותנו? היום,  בשתיים בצהריים.\r\nאיזה מאתיים יונקרים מהחטיבה הראשונה.  ומה אתה\r\nחושב? כולם מצוידים כמו שצריך, בכובעי-פרווה,\r\nבמגפי-לבד,  עם מחלקת מקלעים. והאלוף-משנה\r\nנַאי-טוּרְס בראשם.\"\r\n\"משלנו! משלנו!\" קרא ניקולקה.\r\n\"רגע,  רגע,  הוא לא מן ההוּזַארים של בלגראד?\" שאל\r\nטוּרבּין.\r\n\"כן, כן, הוּזאר... אתה מבין,  הם ראו אותנו ונבהלו;\r\n'\r\nחשבנו'' הם אומרים, שנערכתם פה שתי פלוגות עם\r\nמקלעים - איך החזקתם מעמד?'\r\n\"מתברר שיריות המקלעים היו לפנות בוקר באו מתוך\r\nכנופיה של איזה אלף איש שהסתערו על סֶרֶבְּרְיַאנְקָה\r\nופתחו במתקפה.  מזל שלא ידעו שההגנה שם פרושה\r\nבשרשרת דלילה ממש כמו אצלנו - אחרת,  אתה יכול\r\nלתאר לך,  כל האספסוף הזה עוד היה בא לביקור בעיר.\r\nומזל שהיה להם שם קשר עם פּוֹסט-ווֹלינסק,  הם מסרו\r\nהודעה,  ואיזו סוללה ארטילרית הפגיזה את הכנופיה\r\nבשְרַאפְּנֶל (פגז ממולא בכדורי-עופרת). להט-הקרב\r\nשלהם דעך,  אתה מבין,  הם הפסיקו את המתקפה\r\nוהתפזרו להם לכל השדים.\"\r\n\"אבל מי הם? האומנם אנשי פטליורה? לא ייתכן.\"\r\n\"השד יודע מי הם.  נדמה לי שמוּז'יקים מקומיים,\r\n'\r\nאנשי-אלוהים' נוסח דוסטויבסקי!... אוּ-וּ... האמא\r\nשלהם!\"\r\n\"אלוהים אדירים!\"\r\n\"כ-ן,\" הצטרד מישלאייבסקי ומצץ מן הסיגריה שלו,\r\n\"סוף-סוף באו להחליף אותנו,  תודה לאל,  עשינו ספירה\r\n- שלושים ושמונה איש.  באמת כל הכבוד: שניים קפאו.\r\nנזרקו לכלבים.  ועוד שניים גררו משם - יקטעו להם את\r\nהרגליים...\"\r\n\"מה? קפאו למוות?\"\r\n\"אלא מה חשבת? אחד יונקר ואחד קצין.  אבל עוד\r\nיותר יפה היה בפּוֹפֶּליוּכָה,  לא רחוק מן 'הפונדק האדום'.\r\nהלכתי לשם עם סגן-משנה קְראסין,  לקחת מזחלות\r\nלאנשים שקפאו.  הכפר כאילו מת כולו - אין אף נפש\r\nחייה.  והנה אנחנו רואים סוף-סוף,  מזדחל לקראתנו איזה\r\nישיש בטוּלוּפּ (מעיל-איכרים עשוי פרוות-כבש), נשען על\r\nמקל.  תאר לך - רק הציץ בנו,  ושמחה קפצה עליו.  מיד\r\nהרגשתי שיש פה איזה עניין מפוקפק.  מה זה,  תהיתי.\r\nוהתֶרח הזקן,  איש-האלוהים, צוהל וצווח: 'בחורים...\r\nבחורים...'' ואני אומר לו בקול של נופת-צופים: 'שלום\r\nעליך,  סבא.  תן לנו מזחלת,  מהר!' 'אין פה,' הוא עונה\r\nלי.  'הקצינים לקחו את כל המזחלות לפּוֹסט-ווֹלינסק.'\r\nקרצתי לקְראסין ושאלתי: 'הקצינים, אה?' והבחורים\r\nשלכם,  איפה הם כולם?' והזקן אומר: 'ברחו כולם אצל\r\nפטליורה.' אה? מה תאמר על זה? הוא לא ראה בעיוורונו\r\nשיש לנו דרגות קצונה מתחת לברדסים,  וחשב אותנו\r\nלאנשי-פטליורה.  נו,  אתה מבין, כאן כבר לא התאפקתי.\r\nהכפור הזה...  יצאתי מן הכלים... תפסתי את הזקן\r\nבצווארו עד שפרחה נשמתו כמעט, וצרחתי: 'ברחו אצל\r\nפֶּטליורה? תיכף אתקע בך כדור,  אז תדע מה זה לברוח\r\nאצל פטליורה! אל העולם-הבא תברח אצלי,  חלאה!'\r\nעכשיו,  כמובן,  נפקחו עיניו של עובד-האדמה הקדוש,\r\nהיוגב בְּרוך-האל (כאן קילל מישלאייבסקי קללה נמרצת,\r\nכמדרדר מפל של אבנים). בו-ברגע נפל לרגלי וצווח: 'אוי,\r\nהוד מעלתך,  סלח לי, לזקן,  סלח על העיוורון,  על\r\nהטמטום - תיכף אתן לך סוסים,  תיכף ומיד, רק אל\r\nתהרוג!..'' וקיבלנו סוסים ומגררה.\r\n\"וכך,  עם דמדומים,  הגענו לפּוֹסט-ווֹלינסק.  מה\r\nשהתחולל שם - עין לא ראתה.  ארבע סוללות של\r\nתותחים ספרתי על מסילת-הברזל,  משותקות כולן - אין\r\nפגזים,  מסתבר.  קציני המטֶה שם רבים מספור,  אבל אף\r\nאחד לא יודע כלום,  כמובן. והעיקר - אין מקום להניח\r\nאת המתים! לבסוף מצאנו עגלה של עזרה-ראשונה,  אבל\r\nתאמין או לא - הם השליכו החוצה את המתים,  סירבו\r\nסוף עמוד 31",
    "Author": "מיכאיל בולגאקוב",
    "Language": "רוסית"
}