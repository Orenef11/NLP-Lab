{
    "Article-name": "דלות | ערדל",
    "Article-text": "\r\nמה המילה האופנתית ביותר היום, אחים שלי, אה?\r\nהמילה האופנתית ביותר היום היא, כמובן, אֵֶלקטריפיקַצְיָה.1\r\nאני לא מתווכח: להאיר את רוסיה הסובייטית באור החשמל זה דבר חשוב מאין כמוהו. אבל גם העניין הזה יש לו בינתיים צדדים לא מי יודע מה טובים. אני לא אומר שזה יקר, חברים. זה לא יקר. משלמים על זה כסף, לא יותר. לא לזה אני מתכוון.\r\nאלא לדבר אחר.\r\nגרתי בבניין ענקי, חברים. כל הבית הואר בקֶרוֹסין. אחד יש לו עששית ואחד יש לו מנורה קטנה ואחד אין לו שום-כלום – והוא מאיר את הבית בנר מהכנסייה. צרה צרורה!\r\nואז התחילו לחבר אותנו לחשמל.\r\nהאחראי על הבניין היה הראשון שהתחבר. טוב, אז התחבר.\r\nהוא איש שקט, לא מסגיר רגשות ומחשבות. ובכל זאת ההליכה שלו מוזרה והוא כל הזמן מקנח את האף בפרצוף מהורהר.\r\nאבל עדיין לא מסגיר רגשות ומחשבות.\r\nואז, פעם אחת, באה בעלת הבית היקרה שלנו, יֵליזָבֵטָה איגְנַטְייֶבְנָה פְּרוֹחוֹרוֹבָה, והיא מציעה להאיר את הדירה.\r\n\"כולם מתחברים,\" היא אומרת, \"אפילו האחראי על הבניין בכבודו ובעצמו התחבר.\"\r\nבסדר, החלטנו גם אנחנו להתחבר.\r\nחיברו את הדירה לחשמל, האירו אותה – אבינו שבשמים! ריקבון וגועל מסביב.\r\nקודם לכן היית הולך בבוקר לעבודה, מתייצב בערב, שותה תה ולישון. באור הקֶרוֹסין לא ראו שום דבר יוצא דופן. ועכשיו מדליקים את האור, רואים – פה מתגלגלת נעל קרועה של מישהו, שם הטפטים נתלשו והם תלויים פיסות פיסות, והנה פשפש אץ לו רץ לו – מנסה להינצל מן האור, פה איזה סמרטוט לא ברור, שם יריקה, כאן בדל סיגריה, והנה פרעוש מפזז לו…\r\nאבינו שבשמים! ממש מתחשק לך לצעוק הצילו. איזה מראה עצוב.\r\nלמשל, בחדר שלנו עמדה מין ספה כזאת. חשבתי, הספה בסדר גמור – ספה טובה. לעתים קרובות הייתי יושב עליה בערבים. ועכשיו אתה מדליק את החשמל – אבינו שבשמים! לזה קוראים ספה! גם כן ספה! פיסות ממנה בולטות ומשתלשלות החוצה, כל המילוי נשפך. אני לא מסוגל לשבת על ספה כזאת – הלב מוחה ומתנגד.\r\nכן, אני חושב לי, החיים שלי לא משופעים בעושר. רואה את הכול ונגעל. מנסה לעשות משהו – הכול נופל לי מהידיים.\r\nוהנה אני רואה, גם בעלת הבית החביבה שלי, יֵליזָבֵטָה איגנַטְייֶבְנָה, מהלכת עצובה, מרשרשת לה שם במטבח, מסדרת.\r\n\"מה את טורחת, בעלת הבית היקרה?\" אני שואל.\r\nוהיא מנופפת בידה, מיואשת.\r\n\"לא חשבתי, איש חביב,\" היא אומרת, \"שאני חיה בעוני כזה.\"\r\nהעפתי מבט בגרוטאות של בעלת הבית – ובאמת, אני חושב לי, לא פאר ולא הדר: רק גועל וריקבון, וכל מיני סמרטוטים. וכל אלה מוצפים באור בהיר ובולטים לעין.\r\nמאז הייתי חוזר הביתה במין מצב רוח מדוכדך.\r\nאני חוזר, מדליק את האור, מתפעל מהנורה ומצטנף לי על הספה.\r\nאחר כך שינית את דעתי, קיבלתי משכורת, קניתי סיד, דיללתי אותו וניגשתי לעבודה. תלשתי את הטפטים, חבטתי בפשפשים, טיאטאתי את קורי העכביש, סילקתי את הספה, צבעתי, פירקתי – הלב שר ושמח.\r\nיצא טוב, אבל לא עד הסוף. לשווא ולחינם, אחים שלי, בזבזתי את כספי – בעלת הבית שלי חתכה את הכבלים.\r\n\"יותר מדי עני נראה הכול לאור החשמל,\" היא אומרת. \"מה הטעם להאיר עוני כזה,\" היא אומרת, \"שהפשפשים ילעגו?\"\r\nהתחננתי והבאתי כל מיני נימוקים – לא עוזר.\r\n\"תעבור דירה,\" היא אומרת. \"אני לא רוצה לחיות עם האור,\" היא אומרת, \"אין לי כסף לשפץ שיפוצים.\"\r\nהאם עניין פשוט הוא לעבור דירה, חברים, אם בזבזתי המון כסף על השיפוצים? אז נכנעתי.\r\nכן, אחים שלי, אור זה דבר טוב, אבל גם עם האור רע.\r\nכמובן, לא צריך להתאמץ כדי לאבד ערדל בחשמלית.\r\nבייחוד אם מפעילים עליך לחץ כבד מהצדדים ואיזה פרחח פורע חוק דורך על הערדל מאחורה – היה ערדל ואיננו.\r\nלאבד ערדל זה ממש קלי קלות.\r\nהסירו ממני את הערדל אחת-שתיים. בלי שאספיק לפצות פֶּה ולצפצף, אפשר לומר.\r\nכשעליתי לחשמלית – הערדליים עמדו במקומם. אבל כשירדתי מהחשמלית – אני רואה: ערדל אחד פה, על הרגל, והשני איננו. המגף פה. וגם הגרב פה, אני רואה. וגם הגטקס לא נעלמו לשום מקום. והערדל איננו.\r\nלך תרוץ אחרי חשמלית.\r\nהסרתי את שארית הערדל, עטפתי בעיתון והלכתי לי ככה.\r\nחשבתי לעצמי: אחרי העבודה אצא לבילושים. למה שאתן לסחורה ללכת לאיבוד! אפשפש בכל מקום וכבר אמצא אותו איפשהו.\r\nהעבודה נגמרה, הלכתי לחפש. דבר ראשון – התייעצתי עם נהג חשמלית אחד שאני מכיר.\r\nההוא נטע בי תקווה, ועוד איזו.\r\n\"תגיד תודה,\" הוא אומר, \"שאיבדת אותו בחשמלית. למקומות ציבוריים אחרים אני לא ערב, אבל לאבד בחשמלית זה עניין קדוש. יש לנו מחסן מיוחד לחפצים אבודים. בוא וקח. עניין קדוש.\"\r\n\"תודה,\" אני אומר, \"ממש ירדה לי אבן מן הלב. והעיקר, הערדל כמעט חדש. זו בסך הכול העונה השלישית שאני נועל אותם.\"\r\nלמחרת אני הולך למחסן ההוא.\r\n\"אחים שלי,\" אני אומר, \"אולי אפשר לקבל בחזרה את הערדל שלי? הורידו לי אותו מהרגל בחשמלית.\"\r\n\"אפשר,\" אומרים. \"איזה ערדל זה?\"\r\n\"ערדל רגיל,\" אני אומר. \"מידה שתים עשרה.\"\r\n\"יש לנו אולי שתים עשרה אלף ערדליים במידה שתים עשרה,\" אומרים לי. \"תן סימנים מזהים.\"\r\n\"הסימנים המזהים רגילים, מה כבר יכול להיות?\" אני אומר, \"החלק האחורי מרופט, זה ברור, בפנים אין רפידה, נשחקה הרפידה.\"\r\n\"יש לנו אולי יותר מאלף ערדליים כאלה,\" אומרים לי. \"יש סימני היכר מיוחדים?\"\r\n\"יש גם סימני היכר מיוחדים,\" אני אומר. \"החרטום נתלש כמעט לגמרי, בקושי מחובר. וגם העקב כמעט הלך,\" אני אומר. \"השתפשף העקב. דווקא הצדדים,\" אני אומר, \"עדיין בסדר, מחזיקים מעמד.\"\r\n\"שב פה,\" אומרים לי, \"תכף נבדוק.\"\r\nפתאום מביאים לי את הערדל שלי. שמחתי נורא, מה אני אגיד לכם. ממש התמוגגתי. עבודה יפה עושה המנגנון, אני חושב. אנשים נאמנים לרעיון, אני חושב, כמה טרחה קיבלו על עצמם בגלל ערדל אחד. אני אומר להם:\r\n\"אהיה אסיר תודה לכם, חברים, עד בור הקבר. תביאו אותו לפה מהר. תכף אנעל אותו. רוב תודות.\"\r\n\"לא ולא,\" אומרים לי, \"חבר נכבד, לא נוכל להביא. אולי לא אתה איבדת אותו,\" הם אומרים, \"מאיפה לנו לדעת?\"\r\n\"אבל אני, אני איבדתי,\" אני אומר. \"אני יכול להישבע.\"\r\nוהם אומרים:\r\n\"אנחנו מאמינים לך ובהחלט מבינים לרגשותיך. ייתכן מאוד שזה אתה שאיבדת דווקא את הערדל הנ\"ל. אבל לא נוכל לתת לך אותו. תביא אישור שבאמת איבדת ערדל. שמִנהלת הבניין שלך תאמת את העובדה, ואז נמסור לידיך בלי סחבת מיותרת את מה שאיבדת כחוק.\"\r\nאני אומר:\r\n\"אחים שלי, חברים קדושים, אבל בבית שלי לא יודעים את העובדה הזאת. אולי לא ייתנו לי נייר כזה.\"\r\nהם עונים:\r\n\"ייתנו, זאת החובה שלהם לתת. בשביל מה הם קיימים בכלל?\"\r\nהעפתי עוד מבט בערדל ויצאתי.\r\nלמחרת באתי ליושב ראש הבניין שלנו ואני אומר לו:\r\n\"תן נייר. הערדל בסכנת נפשות.\"\r\n\"זה נכון שאיבדת אותו?\" הוא שואל. \"אולי אתה סתם מספר סיפורים? אולי אתה פשוט רוצה לשים יד על מוצר צריכה נדיר?\"\r\n\"איבדתי, בחיי,\" אני אומר.\r\nוהוא עונה לי:\r\n\"טוב, כמובן, אני לא יכול לסמוך על דיבורים. אילו היית משיג לי אישור ממוסך החשמליות שאיבדת ערדל – אז הייתי מוסר את הנייר בידיך. בלי זה אני לא יכול.\"\r\nאני אומר:\r\n\"אבל הם שולחים אותי אליך.\"\r\nוהוא עונה לי:\r\n\"טוב, אז כתוב הצהרה.\"\r\nאני אומר:\r\n\"מה לכתוב שם?\"\r\nוהוא עונה:\r\n\"כתוב: בתאריך כך וכך אבד ערדל. וכן הלאה. הכוונה: בזאת אני מתחייב שלא אצא מגבולות העיר עד לבירור העניין.\"\r\nכתבתי הצהרה. למחרת קיבלתי אישור רשמי, כמקובל.\r\nהבאתי את האישור למחסן האבדות. ושם, תארו לכם, מסרו לידי בלי טרחה ובלי סחבת את הערדל שלי.\r\nרק כשנעלתי את הערדל על הרגל, ממש התמוגגתי. וחשבתי: איזו עבודה אנשים עושים! האם במקום אחר היו מתעסקים בערדל שלי כל כך הרבה זמן? היו משליכים אותו – ובזה נגמר העניין. ופה, לא טרחתי אפילו שבוע ימים, ומוסרים לי אותו בחזרה.\r\nדבר אחד מצער: באותו שבוע, בזמן ההתרוצצויות, איבדתי את הערדל הראשון. כל הזמן נשאתי אותו בצרור מתחת לבית השחי, ואני לא זוכר איפה השארתי אותו. לא בחשמלית, זה עיקר הצרה. ואם לא בחשמלית, העניין אבוד. נו, איפה אחפש אותו, איפה?\r\nהערדל האחר, לעומת זאת, אצלי. שמתי אותו על שידה.\r\nלפעמים, כשנופל עלי דכדוך, אני מעיף מבט בערדל ואז נעשה לי קל על הלב ואין בי שום עלבונות.\r\nאיזו עבודה יפה עושים הפקידים, אני חושב לי!\r\nאשמור את הערדל הזה למזכרת. שהצאצאים שלי יראו ויתפעלו.",
    "Author": "מיכאל זושצ'נקו",
    "Introduction-Text": "\r\nלראשונה נתקלתי בסיפור של הסאטיריקן הסובייטי מיכאיל זושצ'נקו כשחייתי שנה ברוסיה, ב-2006. בחרתי ללמוד את השפה באוניברסיטה, וחלמתי חלומות חנוניים שאפגוש את דוסטוייבסקי את טולסטוי וכו', אבל לא ממש הייתי מוכן  למציאות של תשעה חודשי כפור בעיירה פרובינציאלית ברוסיה, שבה נדמה שהחורף אף פעם לא נגמר. (באחד הימים בינואר צנחה הכספית למינוס 40 מעלות). אבל אחד היתרונות בשהייה במקום שאין בו דוברי אנגלית היא שאפילו סתם מתוך שעמום, ניסיתי בסופו של דבר לקרוא ספרות בשפת המקור –ואחד הסיפורים הראשונים שקראתי, והרגשתי שממש \"הבנתי\", היה הסיפור של זושצ'נקו «Бедность»,\"דלות\".\"דלות\" (1925) עוסק בתהליך האֶלקטריפיקַציָה של ברית המועצות דרך עיניה של משפחה אחת. לנין הרי הכריז: \"קומוניזם זה שלטון הסובייטים בתוספת האלקטריפיקציה של המדינה כולה\", וההומור הסאטירי של הסיפור ישיר במפתיע ויש בו אפילו משהו אנטי סובייטי לעיני הקורא העכשווי. \"ערדל\" (1926) נכתב בסגנון יותר קליל ומונע יותר בידי הומור ואף על פי כן הוא חתרני. למרות מה שעשוי להיראות לנו כנטייה התנגדות למשטר, זושצ'נקו היה פופולארי ביותר בברית המועצות של שנות ה-20 וה-30 של המאה ה-20, ומהדורות עצומות מספריו נמכרו לקהל וזיכו אותו בעיטור הדגל האדום של העמל ב-1939. סגנון הפרוזה הפשוט שלו היה מכוון, הוא רצה שסיפוריו יהיו קלים להבנה לקהל של פועלים (וכן לאנגלים קופאים מקור שמנסים לקרוא סיפורים קצרים ברוסית). הצורה של הסיפורים שאובה מה\"אנקדוטה\" הרוסית, בדיחה נרטיבית, והשפעתו של גוגל גם היא ניכרת כאן היטב. זושצ'נקו היה חבר בקבוצה ספרותית, \"האחים סרפיון\", שבין חבריה היה הסאטיריקן הגדול יבגני זמיאטין, שהרומן הדיסטופי שלו \"אנחנו\" הקדים את \"עולם חדש מופלא\". למרות אמונתו האיתנה שאמנות אמורה להיות נפרדת מפוליטיקה, והלעג העדין שלו לתחלואי המערכת הסובייטית, זושצ'נקו לא היה מתנגד למשטר. ובכל זאת ב-1946 האווירה השתנתה: סטאלין התכחש לזושצ'נקו והוא סולק מאיגוד הסופרים, יחד עם אנה אחמטובה. הוא האיר את הפרטים הקטנים של החיים הסובייטים, לעתים ביופי רב, לרוב בתסכול, אך בסופו של דבר התברר שהאור הזה היה חזק מדי.",
    "Introduction-title": "הקדמה מאת פיטר בלאקסטוק",
    "Language": "רוסית",
    "Translator": "דינה מרקון"
}